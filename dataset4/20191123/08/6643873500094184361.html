<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/RRny52/kan-faa-champions-league-finalen-til-ullevaal-et-veldig-viktig-signa"/>
    <meta property="og:site_name" content="Bergens Tidende"/>
    <meta property="article:published_time" content="2019-11-23T08:00:28+00:00"/>
    <meta property="og:title" content="Kan få Champions League-finalen til Ullevaal: – Et veldig viktig signal"/>
    <meta property="og:description" content="Populariteten rundt Champions League-finalen for kvinner har økt voldsomt de siste årene. Nå vil Norge være med på bølgen."/>
  </head>
  <body>
    <article>
      <h1>Kan få Champions League-finalen til Ullevaal: – Et veldig viktig signal</h1>
      <h2>Populariteten rundt Champions League-finalen for kvinner har økt voldsomt de siste årene. Nå vil Norge være med på bølgen.</h2>
      <address><time datetime="2019-11-23T08:00:28+00:00">23 Nov 2019, 08:00</time> by <a rel="author">Sebastian Backe Eriksen</a></address>
      <p>Norges Fotballforbund og Oslo kommune har derfor søkt om å få finalen til Ullevaal i 2022 eller 2023. Avgjørelsen for begge årene faller i mars.</p>
      <p>På et pressetreff fredag presenterte NFF og Oslo kommune søknaden. Den legger vekt på at en finale i Norge vil bidra til å øke engasjementet rundt kvinnefotballen i Norge, både på toppnivå og i barne- og ungdomsfotballen.</p>
      <p>– At NFF og Oslo kommune kan samarbeide om å få blest rundt kvinnefotballen i Norge er et veldig viktig signal, sier Lise Klaveness, som er direktør for elitefotballen i NFF.</p>
      <ul>
        <li>
          <b>LES OGSÅ: </b>
          <a href="https://www.bt.no/sport/i/zGzryv/slik-er-ada-hegerberg-blitt-tidenes-mestscorende-i-champions-league">Slik er Ada Hegerberg blitt tidenes mestscorende i Champions League</a>
        </li>
      </ul>
      <h3>Må være med på utviklingen</h3>
      <p>I fjor var første gang at kvinnefinalen sto alene som et eget arrangement. Før har det vært en del av Champions League-finalen for herrene. Det føyer seg inn i rekken av ting som viser at kvinnefotballen vokser i Europa.</p>
      <p>– Det er i ferd med å skje en kommersiell bevegelse i Europa, som gjør kvinnefotballen mer attraktiv. Vi er med på utviklingen med landslaget, mens klubbene sliter litt mer. En slik finale kan forandre på det, sier Klaveness.</p>
      <p>Det jobbes stadig hardt med å få enda flere jenter til å spille fotball. Og ikke minst å gi jentene like vilkår for å lykkes som guttene. Idrettsbyråd i Oslo, Rina Mariann Hansen, er klar på at det er en viktig grunn til at hovedstaden vil være vertskap for en slik finale.</p>
      <p>– Fortsatt er det sånn at det finnes kjønnsforskjeller i fotballen. I Norge generelt og i Oslo. Nå har vi muligheten til å få de aller største stjernene i verden til Ullevaal, og noen av dem er også norske. Jeg har troen på at det kan gi en positiv effekt på kvinnesiden, sier Hansen.</p>
      <ul>
        <li>
          <b>SETT DENNE? </b>
          <a href="https://www.bt.no/sport/i/4qQjBe/uefa-innledet-disiplinaersak-mot-norges-fotballforbund">UEFA innledet disiplinærsak mot Norges Fotballforbund</a>
        </li>
      </ul>
      <figure>
        <img src="https://images.sacdn.no/v2/images/5ad81dd6-7163-4e67-afdf-6e2979663686?fit=crop&amp;h=1267&amp;w=1900&amp;s=7aa7aa165757f5bd757d0ab500491eadafb1befc"/>
        <figcaption>Lise Klaveness er sikker på at en Champions League-finale på norsk jord ville vært viktig for kvinnefotballen i Norge.<cite>Stian Lysberg Solum, NTB scanpix</cite></figcaption>
      </figure>
      <h3>Den første karbonnøytrale finalen</h3>
      <p>Konkurrentene til å få finalen er Polen, Italia, Nederland og Litauen. De tre førstnevnte har nylig hatt, skal ha eller skal søke om andre store fotballarrangement i Europa. Det styrker Oslos sjanser.</p>
      <p>I tillegg vil NFF og Oslo få til et klimavennlig arrangement og gjøre Ullevaal til en bærekraftig arena. Dermed har de satt seg et hårete mål om at Champions League-festen på Norges nasjonalstadion skal bli den første karbonnøytrale finalen noensinne. Den ideen kan vise seg å bli avgjørende når UEFA skal fatte sin avgjørelse.</p>
      <p>– Vi har fått tilbakemeldinger på at UEFA har tent på den ideen. Hvor mye de vektlegger noe slikt i prosessen er vanskelig å si, men jeg er sikker på at det styrker søknaden vår, sier direktør for konkurranseavdelingen i NFF, Nils Fisketjønn, som har utarbeidet søknaden.</p>
      <p>Klaveness peker også på at Norge alltid har stått sterkt Europa når det kommer til kvinnefotball. Det gjør at hun har god tro på at de kommer til å få finalen enten i 2022 eller i 2023.</p>
      <p>– Jeg håper virkelig vi får det. Det ville vært en slags milepæl og et veldig viktig steg for kvinnefotballen i Norge, sier Klaveness.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/QoXpK8/slik-blir-lysfesten-2019"/>
        <a href="https://www.bt.no/nyheter/lokalt/i/7015R8/har-faatt-6080-klager-paa-svaert-glatte-veier-loerdag-formiddag"/>
        <a href="https://www.bt.no/btmagasinet/i/JoXlG4/karina-forstaar-ikke-vitser-thomas-gaar-midt-i-en-samtale-hvis-den-kjed"/>
        <a href="https://www.bt.no/btmeninger/kommentar/i/qLx2Po/martyren-paa-ytre-hoegre"/>
        <a href="https://www.bt.no/nyheter/lokalt/i/50v6M6/vill-budkamp-om-bolig-med-krypt-solgt-for-235-millioner-over-takst"/>
        <a href="https://www.bt.no/btmeninger/debatt/i/2GgMmr/det-dummeste-jeg-har-gjort"/>
      </related>
      <ol>
        <li>
          <a href="https://www.bt.no/tag/Lise_Klaveness">Lise Klaveness</a>
        </li>
        <li>
          <a href="https://www.bt.no/tag/Champions_League">Champions League</a>
        </li>
      </ol>
    </article>
  </body>
</html>