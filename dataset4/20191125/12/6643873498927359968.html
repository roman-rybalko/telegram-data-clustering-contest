<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/g71EVa/opposisjonen-uenig-om-mistillit-mot-hauglie"/>
    <meta property="og:site_name" content="Bergens Tidende"/>
    <meta property="article:published_time" content="2019-11-25T12:39:36+00:00"/>
    <meta property="og:title" content="Opposisjonen uenig om mistillit mot Hauglie"/>
    <meta property="og:description" content="Rødt fremmer mistillitsforslag mot arbeids- og sosialminister Anniken Hauglie (H) for hennes håndtering av Nav-skandalen. Verken Ap eller SV vil konkludere ennå."/>
  </head>
  <body>
    <article>
      <h1>Opposisjonen uenig om mistillit mot Hauglie</h1>
      <h2>Rødt fremmer mistillitsforslag mot arbeids- og sosialminister Anniken Hauglie (H) for hennes håndtering av Nav-skandalen. Verken Ap eller SV vil konkludere ennå.</h2>
      <address><time datetime="2019-11-25T12:39:36+00:00">25 Nov 2019, 12:39</time> by <a rel="author">NTB-Bibiana Piene</a></address>
      <figure>
        <img src="https://images.sacdn.no/v2/images/2fce9fcd-2ca0-487d-9cd5-cf75083d8026?fit=crop&amp;h=1267&amp;w=1900&amp;s=e93beed81bb581eaf30ea1e9b10f4a4b1dcf479f"/>
        <figcaption>Rødt-leder Bjørnar Moxnes tror opposisjonen kommer til konkludere med at Anniken Hauglie (H) må gå av som arbeids- og sosialminister.<cite>Foto: Stian Lysberg Solum / NTB scanpix</cite></figcaption>
      </figure>
      <p>– Nå er det krystallklart ut fra det som har kommet fram, at Nav-skandalen er et resultat av en villet politikk og en uvilje mot å rydde opp, sier Rødt-leder Bjørnar Moxnes til NTB.</p>
      <p>– Hauglie har ikke gjort det man kan forvente av en statsråd som får norgeshistoriens største rettsskandale på sitt bord, og ingenting tyder på at Hauglie er egnet til å rydde opp i denne skandalen, sier han.</p>
      <p>Hauglie ville mandag ikke kommentere forslaget, opplyser Arbeids- og sosialdepartementet til NTB. Statsminister Erna Solberg sier til <a href="https://www.vg.no/nyheter/innenriks/i/3JKE2d/roedt-fremmer-mistillitsforslag-mot-anniken-hauglie">VG </a>at hun fortsatt har tillit til sin statsråd.</p>
      <h3>– For tidlig</h3>
      <p>Rødt er så langt alene om å ha konkludert i saken. Både Ap-leder Jonas Gahr Støre og SVs Freddy Øvstegård, som sitter i Stortingets kontrollkomité, mener det er for tidlig med mistillit nå.</p>
      <p>– Hauglie skal svare på spørsmål som blir stilt fra Stortinget, og vi skal da vurdere de svarene når vi får dem, sier Støre til NTB.</p>
      <p>– Et for dårlig forankret og for tidlig mistillitsforslag kan virke mot sin hensikt og styrke Hauglie, vi vil derfor fullføre arbeidet i kontrollkomiteen før vi konkluderer, sier Øvstegård.</p>
      <p>Begge mener imidlertid at Hauglie har store forklaringsproblemer.</p>
      <h3>– Riktig rekkefølge</h3>
      <p>Ifølge Støre koker saken ned til når statsråden ble klar over at Nav var på feil kurs, og hva hun gjorde med den kunnskapen.</p>
      <p>– Vi har sagt at det reiser seg tillitsspørsmål om når statsråden visste, og hva hun gjorde med hva hun visste. Men det er et så alvorlig spørsmål at vi skylder alle de som har lidd urett, men også statsråden, at vi lytter i riktig rekkefølge, sier han.</p>
      <p>Øvstegård utelukker på sin side ikke at mistillit kan bli utfallet.</p>
      <p>– Nå skal vi sørge for å få alle kortene på bordet. Hauglie har mye å bevise i høringen, om hun skal få bli sittende, sier Øvstegård.</p>
      <p>Kontrollkomiteen skal tirsdag bestemme datoen for høringen.</p>
      <p>I slutten av oktober ble det kjent at Nav har tolket EØS-regelverket feil siden 2012. Det har ført til at så mange som 85 personer kan være uriktig dømt for trygdesvindel, mens minst 2.400 kan ha fått urettmessige krav om tilbakebetaling.</p>
      <h3>– Politisk skandale</h3>
      <p>Det er særlig tre forhold som gjør at Rødt allerede nå velger å fremme mistillitsforslag mot Hauglie:</p>
      <p>– For det første ble praksis når det gjelder korttidsopphold i utlandet endret i mars. Da instruerte departementet Nav om ikke å gjennomgå gamle saker, sier Moxnes.</p>
      <p>– At departementet aktivt motsatte seg å få full oversikt og heller ikke umiddelbart rettet opp i de feil som hadde blitt begått, er en politisk skandale, mener Rødt-lederen.</p>
      <p>Rødt er også mer enn kritisk til Hauglies handlinger etter at alarmen gikk i august og det ble klart at folk kunne ha blitt uriktig straffedømt for trygdesvindel.</p>
      <h3>– Ga ikke hele bildet</h3>
      <p>Moxnes mener at Hauglie ikke ga hele bildet i sin redegjørelse til Stortinget 5. november.</p>
      <p>– Hauglie får altså vite 30. august at mennesker urettmessig sitter i fengsel. Deretter lar hun det gå to uker før hennes departement har et møte med Nav, og ytterligere fem uker før hun varsler Riksadvokaten, som kan få folk ut av fengsel. En sånn statsråd kan ikke Stortinget ha tillit til. Det tror jeg også en samlet opposisjon kommer til å konkludere med, sier Moxnes.</p>
      <p>– Hva vil du oppnå med å fremme et mistillitsforslag nå?</p>
      <p>– Vi vil legge press på andre partier. Vi må ta diskusjonen om vi kan ha tillit til Hauglie. Hun har et ansvar for at skandalen er blitt så stor som den har blitt, sier Moxnes.</p>
      <related>
        <h4>Les også</h4>
        <a href="https://www.bt.no/amagasinet/i/XgO8on/hun-er-ansiktet-bak-en-av-de-48-dommene-som-trygdet-er-du-allerede"/>
        <a href="https://www.bt.no/innenriks/i/9vWE9w/ulovlig-aa-dra-til-utlandet-mente-nav-men-de-spurte-ikke-direkte-om-d"/>
        <a href="https://www.bt.no/innenriks/i/kJPaXk/ble-nektet-aa-besoeke-nav-meningsloest-sier-ap-toppen-om-statsraadens"/>
        <a href="https://www.bt.no/innenriks/i/P9L3J5/fryktet-efta-domstolen-ville-stoppe-trygderetten"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/b5wgkg/politiet-rykket-ut-til-mystisk-bylt-som-ulte-i-arna-litt-snodig"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/sport/i/6jM333/fem-minutter-ut-i-podkasten-fikk-doddo-nok-hoer-brann-rablingen-her"/>
        <a href="https://www.bt.no/bolig/i/g71El5/julepynter-huset-i-oktober-for-aa-ha-lave-skuldre-i-desember"/>
        <a href="https://www.bt.no/nyheter/lokalt/i/8mV7zE/bergenslaerer-doemt-slo-soennen-med-bleie"/>
        <a href="https://www.bt.no/amagasinet/i/y30RaA/hun-orket-ikke-aa-vaere-taus-lenger-derfor-hengte-hun-fra-seg-dommerkap"/>
      </related>
    </article>
  </body>
</html>