<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1626174"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T07:36:00+00:00"/>
    <meta property="og:title" content="বিজ্ঞাপনের মুখ হয়ে গুনতে হলো জরিমানা"/>
    <meta property="og:description" content="ভারতের মধ্যপ্রদেশের একটি প্রতিষ্ঠানের হারবাল তেলের বিজ্ঞাপনের মডেল হয়ে জরিমানা গুনতে হলো বলিউডের দুই জনপ্রিয় তারকা গোবিন্দ আর জ্যাকিশ্রফকে। উত্তর প্রদেশের এক ক্রেতা সুরক্ষা আদালত তাঁদের ২০ হাজার রুপি জরিমানা করেছেন।"/>
  </head>
  <body>
    <article>
      <h1>বিজ্ঞাপনের মুখ হয়ে গুনতে হলো জরিমানা</h1>
      <address><time datetime="2019-11-25T07:36:00+00:00">25 Nov 2019, 07:36</time> by <a rel="author">বিনোদন ডেস্ক</a></address>
      <p>ভারতের মধ্যপ্রদেশের একটি প্রতিষ্ঠানের হারবাল তেলের বিজ্ঞাপনের মডেল হয়ে জরিমানা গুনতে হলো বলিউডের দুই জনপ্রিয় তারকা গোবিন্দ আর জ্যাকিশ্রফকে। উত্তর প্রদেশের এক ক্রেতা সুরক্ষা আদালত তাঁদের ২০ হাজার রুপি জরিমানা করেছেন। তাঁদের পাশাপাশি এই জরিমানা দিতে হবে হারবাল তেলের উৎপাদনকারী প্রতিষ্ঠান, প্রচারণা প্রতিষ্ঠান টেলিমার্ট শপিং নেটওয়ার্ক প্রাইভেট লিমিটেড এবং ম্যাক্স কমিউনিকেশনকে। একই সঙ্গে ওই হারবাল তেলের দাম বাবদ ৩ হাজার ৬০০ রুপি ও এই অর্থের ওপর প্রতি বছরের জন্য ৯ শতাংশ হারে সুদ এবং পুরো আইনি খরচ পরিশোধের নির্দেশ দেওয়া হয়েছে। খবরটি নিশ্চিত করেছে ইন্ডিয়ান এক্সপ্রেস ও হিন্দুস্তান টাইমস।</p>
      <p>ঘটনাটি ২০১২ সালের জুলাই মাসের। ভারতের উত্তর প্রদেশের মুজাফফরনগরের আইনজীবী অভিনব আগরওয়াল পত্রিকায় বিজ্ঞাপন দেখে তাঁর বাবা ব্রিজভূষণ আগরওয়ালের (৭০) জন্য এক বোতল ব্যথানাশক তেল কেনেন। পত্রিকায় প্রকাশিত সেই বিজ্ঞাপনে বলা হয়, এই ব্যথানাশক তেল ব্যবহারে ১৫ দিনে ব্যথা দূর না হলে সম্পূর্ণ অর্থ ফেরত দেওয়া হবে। কিন্তু সেই তেল ব্যবহার করে কোনো কাজ হয়নি। সেই এক বোতল ব্যথানাশক তেলের দাম ৩ হাজার ৬০০ রুপি।</p>
      <p>অভিনব আগরওয়ালের অভিযোগ, বিজ্ঞাপনে দেওয়া প্রতিশ্রুতি রক্ষা করেনি এই ব্যথানাশক তেলের উৎপাদনকারী প্রতিষ্ঠান কিংবা প্রচার ও বিপণনকারী প্রতিষ্ঠান। এরপর ক্রেতা সুরক্ষা আদালতের শরণাপন্ন হন তিনি। অভিযোগে আরও বলেছেন, বিজ্ঞাপনে যেহেতু গোবিন্দ আর জ্যাকিশ্রফকে দেখেছেন, তাই তিনি এই বিজ্ঞাপন আর বিজ্ঞাপনে দেওয়া প্রতিশ্রুতির ওপর আস্থা রেখেছেন, বিশ্বাস করেছেন। কিন্তু সেই বিজ্ঞাপন দেখে পণ্য কিনে তিনি প্রতারিত হন।</p>
      <p>অভিনব আগরওয়াল আরও জানিয়েছেন, শুরুতে ব্যাপারটি নিয়ে তিনি সংশ্লিষ্ট প্রতিষ্ঠানগুলোর সঙ্গে যোগাযোগ করেছেন। কিন্তু কোনো প্রতিষ্ঠানের কাছ থেকে সহযোগিতা পাননি। বিজ্ঞাপনে দেওয়া প্রতিশ্রুতি অনুযায়ী অর্থ প্রতিষ্ঠানটি ফেরত দিতে অস্বীকৃতি জানায়। তাই বাধ্য হয়ে ক্রেতা সুরক্ষা আদালতে মামলা করেন। এত দিন পর আদালত সেই মামলার রায় দিয়েছেন।</p>
      <p>জানা গেছে, ওই সময় সেই হারবাল তেলের শুভেচ্ছাদূত হিসেবে কাজ করেছেন বলিউড তারকা গোবিন্দ আর জ্যাকিশ্রফ। পত্রিকার বিজ্ঞাপনে তাঁদের দেখে ক্রেতারা পণ্য কেনার ব্যাপারে উদ্বুদ্ধ হন।</p>
    </article>
  </body>
</html>