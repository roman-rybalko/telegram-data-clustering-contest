<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1626199/%E0%A6%AC%E0%A6%BE%E0%A6%AC%E0%A6%B0-%E0%A6%95%E0%A7%87%E0%A6%A8-%E0%A6%AA%E0%A6%BE%E0%A6%81%E0%A6%9A%E0%A7%87-%E0%A6%AC%E0%A6%BF%E0%A6%B0%E0%A6%95%E0%A7%8D%E0%A6%A4-%E0%A6%87%E0%A6%AE%E0%A6%B0%E0%A6%BE%E0%A6%A8"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T10:29:00+00:00"/>
    <meta property="og:title" content="বাবর কেন পাঁচে? বিরক্ত ইমরান"/>
    <meta property="og:description" content="অস্ট্রেলিয়ার বিপক্ষে প্রথম টেস্টে পাকিস্তান ইনিংস ব্যবধানে হেরেছে। তবে হারলেও মুগ্ধ করেছে বাবর আজমের ব্যাটিং। দ্বিতীয় ইনিংসে পাঁচ নম্বরে নেমে সেঞ্চুরি করেছেন এই তারকা। তবে বাবরের মতো ব্যাটসম্যান এত পরে কেন নামবেন, এ নিয়ে প্রশ্ন তুলেছেন দেশটির প্রধানমন্ত্রী ইমরান খান খুব চেষ্টা চালিয়েছেন বাবর আজম আর মোহাম্মদ রিজওয়ান। তবে শেষ রক্ষা হয়নি। ইনিংস ও ৫ রানে প্রথম টেস্টে অস্ট্রেলিয়ার কাছে হেরে গেছে..."/>
  </head>
  <body>
    <article>
      <h1>বাবর কেন পাঁচে? বিরক্ত ইমরান</h1>
      <address><time datetime="2019-11-25T10:29:00+00:00">25 Nov 2019, 10:29</time> by <a rel="author">খেলা ডেস্ক</a></address>
      <p>
        <b>অস্ট্রেলিয়ার বিপক্ষে প্রথম টেস্টে পাকিস্তান ইনিংস ব্যবধানে হেরেছে। তবে হারলেও মুগ্ধ করেছে বাবর আজমের ব্যাটিং। দ্বিতীয় ইনিংসে পাঁচ নম্বরে নেমে সেঞ্চুরি করেছেন এই তারকা। তবে বাবরের মতো ব্যাটসম্যান এত পরে কেন নামবেন, এ নিয়ে প্রশ্ন তুলেছেন দেশটির প্রধানমন্ত্রী ইমরান খান</b>
      </p>
      <p>খুব চেষ্টা চালিয়েছেন বাবর আজম আর মোহাম্মদ রিজওয়ান। তবে শেষ রক্ষা হয়নি। ইনিংস ও ৫ রানে প্রথম টেস্টে অস্ট্রেলিয়ার কাছে হেরে গেছে পাকিস্তান। তবে ইনিংসে হারলেও নজর কেড়েছে বাবর আজমের ব্যাটিং। কঠিন পরিস্থিতেও সেঞ্চুরি করেছেন। পাঁচ নম্বরে নেমেই পেয়েছেন এ সেঞ্চুরি। আর এতেই ক্ষুব্ধ হয়েছেন দেশটির প্রধানমন্ত্রী ইমরান খান।</p>
      <p>ম্যাচের পর সঙ্গে সঙ্গে পাকিস্তানের আরেক কিংবদন্তি ক্রিকেটার ওয়াসিম আকরামকে টেক্সট মেসেজ করেছিলেন ইমরান। সেখানেই জানতে চেয়েছেন, বাবর কেন পাঁচে? ব্যাপারটা সবাইকে জানিয়েছেন ওয়াসিম নিজেই, ‘প্রধানমন্ত্রী ইমরান খান আমাকে মেসেজ করে বাবর আজমকে ধন্যবাদ জানিয়েছেন। বাবর যেভাবে খেলেছে তাতে তিনি মুগ্ধ। বাবরের জন্য তিনি কিছু পরামর্শও দিয়েছেন। বাবরের মতো একজন ব্যাটসম্যান, যে কি না টেকনিক্যালি অনেক ভালো, সে এত পরে কেন ব্যাট করতে নেমেছিল সেটা বুঝতে উঠতে পারেননি তিনি। তাঁর মতো কার্যকরী ব্যাটসম্যান নামবে নম্বর চারে, পাঁচে নয়।’</p>
      <p>ইমরান হয়তো ভেবেছিলেন, বাবরের মতো ব্যাটসম্যান চার নম্বরে নামলে অন্তত ইনিংস পরাজয়টা এড়ানো যেত। আর মাত্র ছয় রান করতে পারলেই তো অস্ট্রেলিয়াকে দ্বিতীয় ইনিংসে ব্যাট করতে পাঠান যেত! আর সাধারণত বিশ্বের সব দলই তাদের সেরা ব্যাটসম্যানকে চারের মধ্যে নামায়। তিন বা চারে দলের সেরা ব্যাটসম্যান থাকলে দলের ব্যাটিং ধসের মুখে পড়ার সম্ভাবনাও কমে যায়। সেটা একজন বিশ্বকাপজয়ী অধিনায়ক হিসেবে ভালোই জানা আছে ইমরানের।</p>
      <p>সিরিজের দ্বিতীয় টেস্ট শুরু হবে আগামী ২৯ তারিখে, অ্যাডিলেড ওভালে।</p>
    </article>
  </body>
</html>