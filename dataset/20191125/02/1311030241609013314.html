<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626115/%e0%a6%a6%e0%a6%b6-%e0%a6%98%e0%a6%a3%e0%a7%8d%e0%a6%9f%e0%a6%be-%e0%a6%97%e0%a7%8d%e0%a6%af%e0%a6%be%e0%a6%b8-%e0%a6%a5%e0%a6%be%e0%a6%95%e0%a6%ac%e0%a7%87-%e0%a6%a8%e0%a6%be"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T02:52:00+00:00"/>
    <meta property="og:title" content="রাজধানীর গাবতলীসহ আশপাশের এলাকায় ১০ ঘণ্টা গ্যাস থাকবে না"/>
    <meta property="og:description" content="আজ সোমবার সকাল আটটা থেকে ১০ ঘণ্টা রাজধানীর গাবতলীসহ আশপাশের এলাকায় গ্যাস থাকবে না। এ ছাড়া মিরপুরসহ কিছু এলাকায় গ্যাসের স্বল্পচাপ থাকবে। গাবতলী পশুরহাট এলাকায় ক্ষতিগ্রস্ত গ্যাস পাইপলাইন নির্মাণ ও পুনর্বাসন কাজের জন্য সরবরাহ বন্ধ রাখা হবে। তিতাস গ্যাস সঞ্চালন ও বিতরণ কোম্পানি লিমিটেড সূত্রে এ তথ্য জানা গেছে। কাজের জন্য সকাল আটটা থেকে সন্ধ্যা ছয়টা পর্যন্ত গ্যাস থাকবে না। প্রধানত তুরাগ নদের পূর্ব..."/>
  </head>
  <body>
    <article>
      <h1>রাজধানীর গাবতলীসহ আশপাশের এলাকায় ১০ ঘণ্টা গ্যাস থাকবে না</h1>
      <address><time datetime="2019-11-25T02:52:00+00:00">25 Nov 2019, 02:52</time> by <a rel="author">নিজস্ব প্রতিবেদক, ঢাকা</a></address>
      <p>আজ সোমবার সকাল আটটা থেকে ১০ ঘণ্টা রাজধানীর গাবতলীসহ আশপাশের এলাকায় গ্যাস থাকবে না। এ ছাড়া মিরপুরসহ কিছু এলাকায় গ্যাসের স্বল্পচাপ থাকবে। গাবতলী পশুরহাট এলাকায় ক্ষতিগ্রস্ত গ্যাস পাইপলাইন নির্মাণ ও পুনর্বাসন কাজের জন্য সরবরাহ বন্ধ রাখা হবে।</p>
      <p>তিতাস গ্যাস সঞ্চালন ও বিতরণ কোম্পানি লিমিটেড সূত্রে এ তথ্য জানা গেছে। কাজের জন্য সকাল আটটা থেকে সন্ধ্যা ছয়টা পর্যন্ত গ্যাস থাকবে না। প্রধানত তুরাগ নদের পূর্ব পাড় থেকে গাবতলী পশুর হাট, দিয়াবাড়ি ও আশপাশের এলাকায় শিল্পকারখানা, বাণিজ্যিক প্রতিষ্ঠান, সিএনজি স্টেশনগুলোয় এ সময়ে গ্যাস একেবারেই থাকবে না। আবাসিক ভবনগুলোয়ও গ্যাস সরবরাহ সম্পূর্ণ বন্ধ রাখা হবে। আর মাজার রোড, মিরপুর ১ নম্বরসহ আশপাশের এলাকার অনেক এলাকায় গ্যাস থাকলেও তা হবে স্বল্পচাপের।</p>
      <p>মিরপুর এলাকার কয়েকজন বাসিন্দা জানান, অতীতে পাইপলাইন মেরামতকাজের জন্য নির্ধারিত সময়ে গ্যাস থাকবে না বলে বিজ্ঞপ্তি দেওয়া হলেও সময়মতো গ্যাস আসেনি। মিরপুর-পল্লবীতে মেট্রোরেলের কাজের জন্য চলতি বছরের শুরুতে কয়েক দফায় গ্যাস সরবরাহ বন্ধ রাখা হয়েছিল। কতক্ষণ গ্যাস থাকবে না, তা–ও নির্ধারণ করে দেওয়া হয়েছিল। কিন্তু কখনোই ঠিক সময়ে গ্যাস আসেনি। এ ছাড়া আশুলিয়ায় গ্যাস ট্রান্সমিশন কোম্পানি লিমিটেডের (জিটিসিএল) পাইপলাইন নির্মাণ ও রক্ষণাবেক্ষণ কাজের সময়ও বিভিন্ন এলাকায় যথাসময়ে গ্যাস আসেনি।</p>
      <p>তিতাস সূত্র জানায়, গাবতলী পশুর হাট এলাকাসহ আশপাশের বড় অঞ্চলজুড়ে গ্যাস পাইপলাইনে অসংখ্য ছিদ্র সৃষ্টি হয়েছে। সড়ক সংস্কার এবং চওড়া করার সময় বুলডোজার চালানোর কারণে এ ধরনের ছিদ্র হয়েছে বলে জানা গেছে। ছোট ছোট ছিদ্রের কারণে যেকোনো সময় বড় দুর্ঘটনাও ঘটতে পারে। আবার গ্যাসলাইনের আন্তসংযোগের কারণে এক এলাকায় পাইপলাইন ক্ষতিগ্রস্ত থাকলে অন্য এলাকায়ও এর প্রভাব পড়ে। গতকাল রোববার গাজীপুরের কড্ডা এলাকায় পাইপলাইন ফেটে যায়। এ জন্য আন্তসংযোগের কারণে টঙ্গী, উত্তরখান, দক্ষিণখান এবং উত্তরার কিছু এলাকায়ও গ্যাসের স্বল্পচাপ সমস্যা দেখা দেয়। গ্রাহকদেরও ভোগান্তির শিকার হতে হয়। </p>
      <p>তিতাস গ্যাস কোম্পানির পরিচালক (অপারেশন) রানা আকবর হায়দারী প্রথম আলোকে বলেন, ক্ষতিগ্রস্ত পাইপলাইন রক্ষণাবেক্ষণের কারণে গ্যাস না থাকার বিষয়টি এলাকায় প্রচার করা হয়েছে। এ ছাড়া বিভিন্ন সংবাদপত্রে বিজ্ঞপ্তিও প্রকাশ করা হয়েছে। যাতে গ্রাহকেরা পূর্বপ্রস্তুতি নিতে পারেন। যত দূর সম্ভব যথাসময়ে কাজ শেষ করার জন্য তিতাসের সংশ্লিষ্ট বিভাগ কাজ করবে।</p>
      <p>পরিচালক বলেন, গাবতলীতে আপাতত পাইপলাইন মেরামতের কাজ করা হচ্ছে। পরে প্রকল্পের অধীনে বড় ধরনের কাজ করা হবে।</p>
    </article>
  </body>
</html>