<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/vintersport/langrenn/Therese-Johaug-overlegen-pa-Beitostolen-283236b.html"/>
    <meta property="og:site_name" content="adressa.no"/>
    <meta property="article:published_time" content="2019-11-24T14:11:38+00:00"/>
    <meta property="og:title" content="Johaug tok overlegen seier: – Skikkelig krevende"/>
    <meta property="og:description" content="Therese Johaug fulgte opp med seier på 10 kilometer friteknikk søndag."/>
  </head>
  <body>
    <article>
      <h1>Johaug tok overlegen seier: – Skikkelig krevende</h1>
      <address><time datetime="2019-11-24T14:11:38+00:00">24 Nov 2019, 14:11</time> by <a rel="author">NTB,Mats Haugland</a></address>
      <p>Therese Johaug fulgte opp med seier på 10 kilometer friteknikk søndag.</p>
      <aside><a href="https://www.adressa.no/100Sport/vintersport/langrenn/javascript:void(0);">Del denne artikkelen på Facebook</a> <a href="https://www.adressa.no/100Sport/vintersport/langrenn/javascript:void(0);">Del denne artikkelen på Twitter</a> <a href="https://www.adressa.no/100Sport/vintersport/langrenn/javascript:void(0);">Del denne artikkelen på e-post</a></aside>
      <p>Therese Johaug havnet bakpå fra start, men fikk opp farten da hun vant 10 kilometer friteknikk under den nasjonale åpningen på Beitostølen søndag.</p>
      <p>Johaug utklasset nok en gang konkurrentene da hun fra siste startnummer gikk inn til overlegen seier på Beitostølen.</p>
      <h3>– Skikkelig krevende</h3>
      <p>Etter én kilometer var hun ett sekund bak teten, men så fikk hun opp farten og distanserte konkurrentene.</p>
      <p>– Det var skikkelig krevende å gå i dag. Det var ganske blankt etter mange løpere foran meg, og skiene skled litt unna. Men det er veldig fint å kunne trene på det her, sa Johaug til NRK etter løpet.</p>
      <p>– Jeg stresset litt i starten, og fikk ikke helt opp dampen fra start av, men jeg kom meg mer inn i løpet etterhvert, fortsatte Johaug.</p>
      <figure>
        <img src="https://vertical.snd.no/images/2b4bf843-fbd0-4a57-9d2e-738cb736c382?fit=crop&amp;q=80&amp;w=680"/>
        <figcaption>18 år gamle Helene Marie Fosseholm imponerte stort på Beitostølen denne helgen.   Foto: Terje Pedersen</figcaption>
      </figure>
      <h3>18-åring imponerte igjen</h3>
      <p>I mål var hun hele 31,3 sekunder foran Heidi Weng, som fikk nyttig drahjelp de siste kilometerne slik at hun til slutt passerte junioren Helene Marie Fossesholm med 0,9 sekunder.</p>
      <p>Fossesholm fulgte opp det gode rennet fra lørdag og tok ledelsen etter fem kilometer, men da Therese Johaug kom bakfra som sist startende måtte 18-åringen se seg slått med 15,9 sekunder.</p>
      <p>Etter en strålende sesongåpning på Beito vil Fossesholm være en av favorittene under junior-VM i februar.</p>
      <p>– Jeg prøvde å gå avslapppet på ski, og det var krevende forhold. Alt i alt sitter jeg igjen med en god følelse, og sesongen kunne ikke startet så mye bedre, sa Fossesholm til NRK.</p>
      <p>– Hun er en råtass, og det er ganske rått det hun driver med, skrøt Weng.</p>
    </article>
  </body>
</html>