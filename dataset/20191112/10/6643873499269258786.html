<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/0nqy90/oppgitt-hareide-etter-trenerstoeyen-stoerre-katastrofe-for-danmark-en"/>
    <meta property="og:site_name" content="Bergens Tidende"/>
    <meta property="article:published_time" content="2019-11-12T10:06:54+00:00"/>
    <meta property="og:title" content="Irritert Hareide etter trenerbråket: – Folk spekulerer på om jeg har gjort noe galt"/>
    <meta property="og:description" content="Åge Hareide (66) er ferdig i jobben som dansk landslagssjef i sommer. Støyen treneravgangen har medført, kunne han fint ha vært foruten."/>
  </head>
  <body>
    <article>
      <h1>Irritert Hareide etter trenerbråket: – Folk spekulerer på om jeg har gjort noe galt</h1>
      <h2>Åge Hareide (66) er ferdig i jobben som dansk landslagssjef i sommer. Støyen treneravgangen har medført, kunne han fint ha vært foruten.</h2>
      <address><time datetime="2019-11-12T10:06:54+00:00">12 Nov 2019, 10:06</time> by <a rel="author">Viljam Brodahl</a></address>
      <p>I sommer ble det kjent at Kasper Hjulmand (47) skal erstatte den 19 år eldre Åge Hareide som dansk landslagssjef etter et eventuelt EM-sluttspill i sommer.</p>
      <p>Til tross for svært gode resultater under nordmannens ledelse, ble erstatteren utpekt tidlig. I fjor ledet han Danmark til åttedelsfinalene under VM-sluttspillet i Russland, og det danske landslaget har ikke tapt en kamp på mer enn tre år med Hareide på benken.</p>
      <ul>
        <li>
          <b>LEST DENNE? </b>
          <a href="https://www.bt.no/sport/i/AdBVR5/keeperlegenden-rister-paa-hodet-av-hareides-avgang">
            <b>Keeperlegenden rister på hodet av Hareides avgang</b>
          </a>
        </li>
      </ul>
      <p>Nylig gikk den danske keeperlegenden Peter Schmeichel ut og kritiserte Det danske fotballforbundet for avgjørelsen om å erstatte den norske treneren.</p>
      <p>– Overordnet har jeg vanskelig med å forstå at man ønsker seg noe nytt, slik det er blitt sagt. Resultatene er det viktigste i fotball, og de er gode, sa Schmeichel.</p>
      <p>Hareide er takknemlig for de støttende ordene.</p>
      <p>– Jeg setter stor pris på at Peter liker jobben jeg har gjort for Danmark, sier Hareide til den danske avisen <a href="https://www.bt.dk/fodbold/hareides-irritation-folk-tror-jeg-har-gjort-noget-forkert">BT</a>.</p>
      <figure>
        <img src="https://images.sacdn.no/v2/images/095750eb-2632-4a3b-8c14-9170ea015a3e?fit=crop&amp;h=1267&amp;w=1900&amp;s=fa2c1d7389f1458da356124e84101052c93e1a4d"/>
        <figcaption>Åge Hareide har hatt mye suksess som dansk landslagssjef.<cite>Svein Ove Ekornesvåg / NTB scanpix</cite></figcaption>
      </figure>
      <h3>– Større katastrofe for Danmark enn meg</h3>
      <p>Hareide har gjentatte ganger måtte svare på hva han synes med at erstatteren ble klar allerede i sommer.</p>
      <p>Nå venter to nøkkelkamper mot Gibraltar og Irland på fredag og mandag. To seire betyr en billett til EM neste år, men igjen har trenerspørsmålene dukket opp.</p>
      <p>Det gjør ham tydelig oppgitt.</p>
      <p>– Vi planlegger å vinne mot Irland og komme direkte til EM. Min ambisjon er å avlevere Danmark i en så god posisjon som overhodet mulig, sier han, og legger til:</p>
      <p>– Hvis det ikke går nå, må vi rette fokuset mot Nations League-kampene i mars. Skulle vi ikke komme til EM er det en større katastrofe for Danmark enn for meg, sier landslagstreneren til <a href="https://ekstrabladet.dk/sport/fodbold/landsholdsfodbold/en-stoerre-katastrofe-for-danmark-end-mig/7869610">Ekstra Bladet</a>.</p>
      <ul>
        <li>
          <b>LES OGSÅ: </b>
          <a href="https://www.bt.no/sport/i/opPBbB/den-merkelige-situasjonen-etter-den-viktige-seieren-vekker-oppsikt-sl">
            <b>Den merkelige situasjonen etter den viktige seieren vekker oppsikt. Slik forklarer Åge Hareide opptrinnet.</b>
          </a>
        </li>
      </ul>
      <figure>
        <img src="https://images.sacdn.no/v2/images/d1e38fe4-2274-4fb5-b654-7129e64646d7?fit=crop&amp;h=1267&amp;w=1900&amp;s=8041c1f1e313f18b7dd936c8c401707f5bdc2951"/>
        <figcaption>Åge Hareide leder Danmark til en åttedelsfinale i VM i 2018.<cite>Svein Ove Ekornesvåg / NTB scanpix</cite></figcaption>
      </figure>
      <h3>Mener det forstyrrer laget</h3>
      <p>Det som frusterer Hareide mest er all støyen trenersituasjonen har fått i ettertid. Nok en gang er det samtaleemnet i mediene under en landslagssamling.</p>
      <p>– Jeg har fått reaksjoner, men det går mer på at folk spekulerer i om jeg har gjort noe galt. Jeg må forklare hvorfor det er slik. Det er det eneste som irriterer meg. De som kjenner meg, vet at jeg ikke har gjort noe galt, sier han.</p>
      <p>Han mener de gjentatte spørsmålene er blitt forstyrrende for laget.</p>
      <p>– Det handler igjen om timing og at det er et forstyrrende element. For jeg visste at det her ville dukke opp hele tiden hvis vi fortsatte med å vinne, forteller Hareide.</p>
      <p>Hareide har en 34 år lang trenerkarriere bak seg. Nordmannen mener at han selv klarer å holde støyen på avstand.</p>
      <p>– Hadde jeg ikke vunnet ville alle sagt at det er helt riktig å gi slipp på den gale nordmannen. Jeg tenker ikke så mye på det, hevder han.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel"/>
        <a href="https://www.bt.no/btmeninger/debatt/i/kJxrkB/mammahjarte-meg-her-og-der-kvar-blei-mammahovudet-av-eigentleg"/>
        <a href="https://www.bt.no/btmeninger/kommentar/i/RRXegd/politivoldssaken-er-ikke-over-selv-om-forfatterne-hevder-det"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/lokalt/i/rAORGK/verdens-mest-populaere-reisemaal-innfoerer-turistskatt-i-norske-pressomr"/>
        <a href="https://www.bt.no/nyheter/direkte/i/8mGLLd/trafikken-direkte"/>
      </related>
      <ol>
        <li>
          <a href="https://www.bt.no/tag/%C3%85ge_Hareide">Åge Hareide</a>
        </li>
        <li>
          <a href="https://www.bt.no/tag/Danmarks_herrelandslag_fotball">Danmarks herrelandslag fotball</a>
        </li>
        <li>
          <a href="https://www.bt.no/tag/Kasper_Hjulmand">Kasper Hjulmand</a>
        </li>
        <li>
          <a href="https://www.bt.no/tag/Landslag">Landslag</a>
        </li>
      </ol>
    </article>
  </body>
</html>