<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/okonomi/2019/11/20/Ny-Norwegian-sjef-overtar-med-%C3%A6refrykt-og-sug-i-magen-20436024.ece"/>
    <meta property="og:site_name" content="adressa.no"/>
    <meta property="article:published_time" content="2019-11-20T11:06:23+00:00"/>
    <meta property="og:title" content="Ny Norwegian-sjef overtar med ærefrykt og sug i magen"/>
    <meta property="og:description" content="Jacob Schram (57) blir ny konsernsjef i Norwegian. Han lader opp med å lese Bjørn Kjos' bok om selskapets historie."/>
  </head>
  <body>
    <article>
      <h1>Ny Norwegian-sjef overtar med ærefrykt og sug i magen</h1>
      <address><time datetime="2019-11-20T11:06:23+00:00">20 Nov 2019, 11:06</time> by <a rel="author"> NTB</a></address>
      <p>Jacob Schram (57) blir ny konsernsjef i Norwegian. Han lader opp med å lese Bjørn Kjos' bok om selskapets historie.</p>
      <aside><a href="https://www.adressa.no/nyheter/okonomi/2019/11/20/javascript:void(0);">Del denne artikkelen på Facebook</a> <a href="https://www.adressa.no/nyheter/okonomi/2019/11/20/javascript:void(0);">Del denne artikkelen på Twitter</a> <a href="https://www.adressa.no/nyheter/okonomi/2019/11/20/javascript:void(0);">Del denne artikkelen på e-post</a></aside>
      <p>Schram begynner offisielt i jobben 1. januar.</p>
      <p>– Det som er viktig nå, er å fokusere på å få lønnsomhet, slik at dette norske folkeeventyret kan få lov til å fortsette, sa Schram da han møtte pressen i Norwegians hovedkontor på Fornebu onsdag ettermiddag.</p>
      <p>
        <b>LES OGSÅ: <a href="https://www.adressa.no/pluss/nyheter/2019/11/11/Snart-%C3%A5pner-denne-nye-utenlandsruta-fra-V%C3%A6rnes-20366885.ece">Snart åpner denne nye utenlandsruta fra Værnes</a></b>
      </p>
      <p>Den påtroppende konsernsjefen er 57 år og har blant annet hatt lederstillinger i Circle K, Statoil Fuel &amp; Retail, McDonalds og McKinsey. Blant annet ledet han børsnoteringen av Statoil Fuel &amp; Retail i 2010, og da canadiske Couche-Tard kjøpte opp selskapet i 2012, gikk Schram inn i lederstillingen for Europa, en jobb han hadde til han sluttet i 2018.</p>
      <h3>Drakk kaffe med Kjos</h3>
      <p>Selv om den tidligere Norwegian-sjefen Bjørn Kjos ikke har hatt noen rolle i ansettelsen, lot styreleder Niels Smedegaard det ikke være noen hemmelighet at den påtroppende konsernsjefen har satt seg ned og drukket kaffe sammen med Kjos.</p>
      <p>– Akkurat nå leser jeg boka «Høyt og lavt» av Bjørn Kjos. Det er utrolig fascinerende og spennende å lese historien til selskapet helt tilbake til 1993 da de nærmest overtok et konkursbo og torde å satse videre, sa Schram.</p>
      <p>– Dette er et selskapet som etter min mening tør å drømme, tør å satse og investere og får gjennomført ting. Det er med ærefrykt og sug i magen at jeg skal overta etter han som har vært «ekspedisjonsleder», fortsatte Schram – med henvisning til Kjos og flere av polarheltene som pryder halene på Norwegians fly.</p>
      <h3>Enstemmig styre</h3>
      <p>– Jeg er superglad for å stå her ved Jacob Schram ved min side. Han er enstemmig valgt av styret, sa styreleder Smedegaard.</p>
      <p>I jakten på en ny konsernsjef har Norwegian sett både utenfor Nordens grenser, og også utenfor Europa, men valget falt på en nordmann.</p>
      <p>Styrelederen trekker fram Schrams omfattende ledererfaring fra globale selskaper, kundeorientering og evne til å skape verdier som nettopp det Norwegian trenger. Selskapet er på vei over i en fase der veksten bremser opp og skal ha lønnsomhet som mål.</p>
      <p>Finansdirektør Geir Karlsen ble konstituert som konsernsjef da Bjørn Kjos kunngjorde sin avgang 11. juli i år. Karlsen fortsetter som finansdirektør og visekonsernsjef.</p>
    </article>
  </body>
</html>