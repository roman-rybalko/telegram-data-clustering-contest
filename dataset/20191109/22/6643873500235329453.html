<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/kJxGrL/tre-messi-maal-sendte-barcelona-til-topps-paa-tabellen"/>
    <meta property="og:site_name" content="Bergens Tidende"/>
    <meta property="article:published_time" content="2019-11-09T22:29:39+00:00"/>
    <meta property="og:title" content="Tre Messi-mål sendte Barcelona til topps"/>
    <meta property="og:description" content="Lionel Messi scoret på to frispark og fra straffemerket da Barcelona slo Celta Vigo 4-1 i spansk fotball lørdag. Med seieren er katalanerne igjen serieleder."/>
  </head>
  <body>
    <article>
      <h1>Tre Messi-mål sendte Barcelona til topps</h1>
      <h2>Lionel Messi scoret på to frispark og fra straffemerket da Barcelona slo Celta Vigo 4-1 i spansk fotball lørdag. Med seieren er katalanerne igjen serieleder.</h2>
      <address><time datetime="2019-11-09T22:29:39+00:00">09 Nov 2019, 22:29</time> by <a rel="author">NTB</a></address>
      <p>Karim Benzema og Real Madrid holdt tidligere på dagen lekestue med Eibar og klatret til topps på tabellen med 4-0-seier. Serieleder forble imidlertid ikke hovedstadsklubben lenge.</p>
      <p>Barcelona svarte med tre poeng og topper nå La Liga på bedre målforskjell enn tittelrivalen.</p>
      <p>Ikke uventet ble Lionel Messi toneangivende for hjemmelaget. Argentineren satte inn 1-0 fra straffemerket midtveis i første omgang. Deretter ble det frisparkshow på Camp Nou.</p>
      <p>
        <a href="https://www.bt.no/sport/i/8mVWkd/haalands-teknikk-imponerer-han-er-best-i-verden-til-aa-ta-straffespa">Les også<br/>Haalands teknikk imponerer: – Han er best i verden til å ta straffespark <br/></a>
        <a href="https://www.bt.no/sport/i/0nq0eJ/real-madrids-stortalent-18-herjet-ble-historisk-i-brakseier">Les også<br/>Real Madrids stortalent (18) herjet - ble historisk i brakseier</a>
      </p>
      <h3>Frispark-trippel</h3>
      <p>Først utliknet Lucas Olaza på et strålende treff fra distanse, før Messi svarte med et minst like godt skudd til 2-1-ledelse for Barcelona.</p>
      <p>Superstjernen var imidlertid ikke ferdig med det. To minutter ut i annen omgang fikk han sjansen på frispark på ny. Distansen var omtrent den samme som på 2-1-scoringen, og igjen svingte Messi ballen vakkert over muren og inn i hjørnet.</p>
      <p>Scoringen var argentinerens tredje i kampen og åttende i ligaen denne sesongen. Dermed er han kun ett mål bak Real Madrids Karim Benzema i kampen om toppscorertittelen i La Liga.</p>
      <p>Villarreals Gerard Moreno har i likhet med Messi åtte fulltreffere.</p>
      <p>Innbytter Sergio Busquets viste også fram skuddfoten da han satte inn 4-1 i sluttminuttene.</p>
      <h3>Enkelt for Real</h3>
      <figure>
        <img src="https://images.sacdn.no/v2/images/e0ebf27d-6185-4c93-a39d-0c557633ebd1?fit=crop&amp;h=1267&amp;w=1900&amp;s=98fa482eb043abaa6f6f33002d8c58bd61b2c42c"/>
        <figcaption>Karim Benzema og Real Madrid vant enkelt lørdag.<cite>Foto: Manu Fernandez / AP / NTB scanpix</cite></figcaption>
      </figure>
      <p>Real Madrid brukte kun 17 minutter på å ta ledelsen i sitt møte med Eibar. Federico Valverde gjorde forarbeidet da Karim Benzema satte inn 1-0. Litt tidligere hadde franskmannen tvunget fram en kjemperedning av Eibar-keeper Marko Dmitrović da han fikk foten på et innlegg fra Eden Hazard.</p>
      <p>Vanskelighetene Eibar hadde med å stoppe Real-stjernene ble understreket ved at både 2-0 og 3-0 kom på straffespark. Sergio Ramos og Benzema gjorde begge jobben fra krittmerket.</p>
      <p>Real Madrid var imidlertid ikke ferdig med det. Drøyt kvarteret ut i annen omgang prikkskjøt Valverde inn 4-0 nede ved stolpen etter å ha fått ballen servert av Luka Modric.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/OpXJ3A/doed-mann-funnet-paa-stemmemyren"/>
        <a href="https://www.bt.no/innenriks/i/9veQBw/petter-stordalen-og-gunhild-stordalen-flytter-fra-hverandre"/>
        <a href="https://www.bt.no/nyheter/lokalt/i/jdxJPo/rema-rotten-skutt"/>
        <a href="https://www.bt.no/btmeninger/debatt/i/g7xB8a/for-daarlig-bybanetilbud-fra-flesland"/>
        <a href="https://www.bt.no/sport/i/Xg3BVm/liverpool-stjernen-vil-ikke-snakke-engelsk-til-sine-barn-hver-morgen"/>
        <a href="https://www.bt.no/innenriks/i/aweBrM/mandag-kan-du-se-dette-sjeldne-fenomenet-paa-himmelen"/>
      </related>
      <ol>
        <li>
          <a href="https://www.bt.no/tag/Karim_Benzema">Karim Benzema</a>
        </li>
        <li>
          <a href="https://www.bt.no/tag/Lionel_Messi">Lionel Messi</a>
        </li>
        <li>
          <a href="https://www.bt.no/tag/Spansk_fotball">Spansk fotball</a>
        </li>
        <li>
          <a href="https://www.bt.no/tag/FC_Barcelona_">FC Barcelona</a>
        </li>
      </ol>
    </article>
  </body>
</html>