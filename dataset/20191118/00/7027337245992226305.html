<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698820/%D9%86%D8%A7%D9%86%D8%B3%DB%8C-%D9%BE%D9%84%D9%88%D8%B3%DB%8C-%DA%A9%D8%A7%D8%B1%D9%87%D8%A7%DB%8C%DB%8C-%DA%A9%D9%87-%D8%AA%D8%B1%D8%A7%D9%85%D9%BE-%DA%A9%D8%B1%D8%AF%D9%87-%D8%A8%D8%AF%D8%AA%D8%B1-%D8%A7%D8%B2-%D9%86%DB%8C%DA%A9%D8%B3%D9%88%D9%86-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="نانسی پلوسی: کارهایی که ترامپ کرده بدتر از نیکسون است"/>
    <meta property="og:description" content="رئیس مجلس نمایندگان آمریکا تاکید کرد که اقدامات ترامپ علیه کشورش بدتر از کارهایی است که منجر به استعفای «ریچارد نیکسون» رئیس جمهور پیشین آمریکا شد."/>
  </head>
  <body>
    <article>
      <h1>نانسی پلوسی: کارهایی که ترامپ کرده بدتر از نیکسون است</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/27/1038042_883.jpg"/>
      </figure>
      <p>رئیس مجلس نمایندگان آمریکا تاکید کرد که اقدامات ترامپ علیه کشورش بدتر از کارهایی است که منجر به استعفای «ریچارد نیکسون» رئیس جمهور پیشین آمریکا شد.</p>
      <p>به گزارش خبرگزرای فارس، نانسی پلوسی رئیس مجلس نمایندگان آمریکا در مصاحبه با شبکه سی بی اس ادعاهای جمهوریخواهان درباره اینکه دونالد ترامپ فرصتی برای رسیدگی به روند کنونی تحقیقات درباره استیضاحش نداشته است را رد کرد و تاکید کرد که ترامپ از هر فرصتی میتواند برای رسیدگی به این موضوع استفاده کند.</p>
      <p>پلوسی افزود: «رئیس جمهور می‌تواند مستقیم به کمیته(تحقیقات) بیاید و همه واقعیات موجود و هرچه که می‌خواهد را بگوید.»</p>
      <p>رئیس دموکرات مجلس نمایندگان آمریکا در ادامه مصاحبه خود گفت، «اقدامات ترامپ بدتر از کارهایی است که ریچارد نیکسون رئیس جمهور پیشین آمریکا کرده است.»</p>
      <p>وی افزود: «این واقعا چیز غم انگیزی است. منظورم این است، آنچه که رئیس جمهور کرده بدتر از حتی اقداماتی است که نیکسون کرده بود؛ نیکسون در مواردی به کشور اهمیت می‌داد و تشخیص داد که این(اقدامات منفی وی) نباید ادامه پیدا کند و قبل از اینکه مجلس نمایندگان وی را استیضاح کند از قدرت کناره گیری کرد.»</p>
      <p>ریچارد نیکسون، سی‌ و هفتمین رئیس جمهور آمریکا بود که از سال ۱۹۶۹ تا ۱۹۷۴ این مقام را در اختیار داشت و اولین و تنها رئیس جمهور این کشور بود که از مقامش کناره‌گیری کرد. رسوایی «واتر گیت» که به ماجرای شنود حزب دموکرات مربوط می‌شود، نیکسون را مجبور به استعفا کرد. وی در 22 آوریل 1994 در سن 81سالگی درگذشت.</p>
      <p>در حالیکه کمیته اطلاعاتی مجلس نمایندگان آمریکا جلسات مربوط به تحقیقات پیرامون قانونی بودن روند استیضاح ترامپ را آغاز کرده است، رئیس جمهور آمریکا و جمهوریخواهان معتقدند که ترامپ باید با افشاگر مکالمه تلفنی وی با «ولودیمیر زلنسکی» رئیس جمهور اوکراین، که در مرکز ماجرای اوکراین گیت قرار دارد، دیدار و گفت‌وگو کند.</p>
      <p>پلوسی در این زمینه تاکید کرد، من مطمئنم که این اظهارات افشاگر را نمی‌ترساند.</p>
      <p>وی درباره روند تحقیقات استیضاح گفت که مطمئن نیست که مدت زمان کمیته مجلس نمایندگان برای تحقیقات در این زمینه چقدر طول می‌کشد و هرکس که بخواهد درباره این موضوع صحبت کند درهای جلسات استماع به روی وی باز است. وی تاکید کرد که مدت زمان تحقیقات بستگی به این دارد که چه تعداد شاهد حاضر شوند در جلسات استماع حاضر شوند.</p>
      <p>روز یک شنبه و در اقدامی غیرمنتظره دیگر برای ترامپ، مشاور و دستیار مایک پنس معاون رئیس‌جمهور آمریکا که یکی از افراد حاضر در تماس تلفنی جنجالی دونالد ترامپ با همتای اوکراینی خود بوده، در جلسه محرمانه و پشت پرده مجلس نمایندگان این کشور گفت، اظهارات ترامپ، «نامناسب» و «غیرمعمولی» بوده است.</p>
      <p>نخستین جلسه استماع علنی برای پیشبرد تحقیقات استیضاح دونالد ترامپ روز چهارشنبه با حضور اعضای کمیته امور اطلاعاتی مجلس نمایندگان آمریکا و شاهدان دعوت‌شده به این جلسه برگزار شد.</p>
      <p>در صورتی که قانونگذاران دموکرات تصمیم به کلید زدن «بندهای استیضاح» علیه ترامپ بگیرند باید ابتدا در مجلس نمایندگان به آن رأی بدهند و در مرحله بعد، مجلس سنا هم باید درباره استیضاح ترامپ رأی بدهند.</p>
    </article>
  </body>
</html>