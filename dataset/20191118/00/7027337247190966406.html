<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698837/%D8%AD%D8%B4%D9%85%D8%AA-%D9%85%D9%87%D8%A7%D8%AC%D8%B1%D8%A7%D9%86%DB%8C-%D8%AA%D8%A7%D8%B1%DB%8C%D8%AE-%D9%81%D9%88%D8%AA%D8%A8%D8%A7%D9%84-%D8%A7%DB%8C%D8%B1%D8%A7%D9%86-%D9%85%D9%85%D9%84%D9%88-%D8%A7%D8%B2-%D8%A7%D8%B4%D8%AA%D8%A8%D8%A7%D9%87%D8%A7%D8%AA-%D8%A7%D8%B3%D8%AA-%D9%85%D8%AA%D9%88%D9%84%DB%8C%D8%A7%D9%86-%D8%A8%D8%B1%D8%A7%DB%8C-%D8%AA%DB%8C%D9%85-%D9%85%D9%84%DB%8C-%DA%86%D9%87-%DA%A9%D8%A7%D8%B1-%DA%A9%D8%B1%D8%AF%D9%87%E2%80%8C%D8%A7%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="حشمت مهاجرانی: تاریخ فوتبال ایران مملو از اشتباهات است/ متولیان برای تیم ملی چه کار کرده‌اند؟"/>
    <meta property="og:description" content="ما برزیل و آلمان نیستیم که ۴۸ ساعت قبل از بازی اردو تشکیل بدهیم. ما نیازی داریم بیش‌تر تمرین کنیم و اردوهای بلند مدت داشته باشیم. تیم ملی در ماه‌های گذشته بازی تدارکاتی نداشته است."/>
  </head>
  <body>
    <article>
      <h1>حشمت مهاجرانی: تاریخ فوتبال ایران مملو از اشتباهات است/ متولیان برای تیم ملی چه کار کرده‌اند؟</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>
        <b>ما برزیل و آلمان نیستیم که ۴۸ ساعت قبل از بازی اردو تشکیل بدهیم. ما نیازی داریم بیش‌تر تمرین کنیم و اردوهای بلند مدت داشته باشیم. تیم ملی در ماه‌های گذشته بازی تدارکاتی نداشته است.</b>
      </p>
      <figure>
        <img src="https://cdn.asriran.com/files/fa/news/1398/8/27/1038107_680.jpg"/>
      </figure>
      <p>سرمربی پیشین تیم ملی فوتبال با اشاره به اشتباهات تیم ملی در دو بازی با بحرین و عراق، گفت: تاریخ فوتبال ما مملو از اشتباهات است. چه زمانی می‌خواهیم از گذشته درس بگیریم؟</p>
      <p>حشمت‌الله مهاجرانی، پیشکسوت فوتبال ایران در گفت‌وگو با ایسنا، درباره شکست تیم ملی فوتبال ایران برابر عراق گفت: تیم ملی عراق از ابتدا بر توپ و میدان مسلط بود. ناهماهنگی در تیم ملی ایران مشهود بود که علت این موضوع در نبود بازی تدارکاتی است.</p>
      <p>او تاکید کرد: ما برزیل و آلمان نیستیم که ۴۸ ساعت قبل از بازی اردو تشکیل بدهیم. ما نیازی داریم بیش‌تر تمرین کنیم و اردوهای بلند مدت داشته باشیم. تیم ملی در ماه‌های گذشته بازی تدارکاتی نداشته است.</p>
      <p>سرمربی سال‌های دور تیم ملی با اشاره به فراهم نشدن بازی تدارکاتی توسط فدراسیون فوتبال برای تیم ملی و کنترل نداشتن بر روی عملکرد مارک ویلموتس گفت: مهم‌ترین مشکل ما نداشتن بازی تدارکاتی بود. ما باید دو بازی تدارکاتی خوب را از ماه گذشته تاکنون انجام می‌دادیم و مدت زمان بیش‌تری به اردو می‌رفتیم. ما از نیروی انسانی قوی برخوردار هستیم. تک‌تک بازیکنان ما در تیم‌های خوبی بازی می‌کنند اما هماهنگ نبودند. باید از متولیان این تیم و مدیران فدراسیون پرسید که چه کار کردند که تیم ملی به این وضع افتاده است؟</p>
      <p>وی در پاسخ به این سوال که مهدی تاج و محمدرضا ساکت همه کاره این تیم هستند اما سایر مدیران فدراسیون اطلاعی از وضعیت تیم ملی و ویلموتس ندارند، گفت: تاریخ فوتبال ما مملو از اشتباهات گوناگون است. چه زمانی می‌خواهیم از گذشته درس بگیریم؟ تجربه این دو بازی برای ما گران تمام شده است و باید به سختی این دو شکست را جبران کنیم.</p>
      <p>سرمربی پیشین تیم ملی ایران با اشاره به مشکلات خط دفاعی یادآور شد: خط دفاعی تیم ملی از بازی با بحرین آسیب‌پذیر بود. تیم ملی در سمت چپ خط دفاعی ایراد داشت. در خط هافبک بازیساز و تخریب‌گر نداشتیم. شاید شجاعی برای بازی‌سازی در زمین بود اما او هم نتوانست خط حمله را تغذیه کند.</p>
      <p>مهاجرانی به کم‌تحرکی بازیکنان ایرانی پرداخت و ادامه داد: اصول اولیه فوتبال در هیچ یک از خطوط رعایت نشد. خط حمله ما بهتر از سایر خطوط است. بازیکنانی مانند سردار آزمون و مهدی طارمی در تیم‌های خارجی خوش درخشیده‌اند اما در این دیدار کم تحرک بودند و نتوانستند فضاسازی کنند. این وضعیت جای نگرانی دارد.</p>
      <p>او با تاکید بر این که تیم ملی از بازی با بحرین درس نگرفت، گفت: به این وضعیت خوشبین نیستم. متاسفانه ما دو بازی مهم را واگذار کردیم. تیم ما نتوانست انتظارات را برآورده کند که این موضوع نشات گرفته از شناخت کافی نداشتن ویلموتس از تیم ملی است. ما بازیکنانی داریم که قادر هستند تاکتیک تیم را تغییر دهند اما تیم ملی شناخت کامل ندارد.</p>
    </article>
  </body>
</html>