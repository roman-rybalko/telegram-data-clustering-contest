<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/vintersport/langrenn/Svenske-skistjerner-uenige-med-Klabo--Ikke-interessant-282308b.html"/>
    <meta property="og:site_name" content="adressa.no"/>
    <meta property="article:published_time" content="2019-11-04T17:14:05+00:00"/>
    <meta property="og:title" content="Svenske skistjerner uenige med Klæbo: – Ikke det minste interessant"/>
    <meta property="og:description" content="Stina Nilsson og Calle Halfvarsson vil ikke prioritere å gå 100 meter på ski. Johannes Høsflot Klæbo mener det tilhører framtiden til sporten."/>
  </head>
  <body>
    <article>
      <h1>Svenske skistjerner uenige med Klæbo: – Ikke det minste interessant</h1>
      <address>
        <time datetime="2019-11-04T17:14:05+00:00">04 Nov 2019, 17:14</time>
      </address>
      <p>Stina Nilsson og Calle Halfvarsson vil ikke prioritere å gå 100 meter på ski. Johannes Høsflot Klæbo mener det tilhører framtiden til sporten.</p>
      <aside><a href="https://www.adressa.no/100Sport/vintersport/langrenn/javascript:void(0);">Del denne artikkelen på Facebook</a> <a href="https://www.adressa.no/100Sport/vintersport/langrenn/javascript:void(0);">Del denne artikkelen på Twitter</a> <a href="https://www.adressa.no/100Sport/vintersport/langrenn/javascript:void(0);">Del denne artikkelen på e-post</a></aside>
      <p>Kommende vinter arrangeres en separat sprinttour med seks renn spredt fra 9. november til 3. april. I potten ligger det millionbeløp. Distansen er 100 meter.</p>
      <p>Klæbo er verdens klart beste langrennssprinter og er fristet til å prøve seg allerede denne sesongen. Han mener at supersprint tilhører framtida. Like stor er ikke entusiasmen i den svenske skileiren.</p>
      <ul>
        <li>
          <b>BAKGRUNN: <a href="http://www.adressa.no/100Sport/vintersport/langrenn/Klabo-pa-kollisjonskurs-med-eks-treneren-282110b.html">Klæbo på kollisjonskurs med eks-treneren</a></b>
        </li>
      </ul>
      <p>– Det er ikke noe jeg kommer til å prioritere, sier den svenske langrennsdronningen Stina Nilsson til TT.</p>
      <p>Hun har tidligere stilt til start i supersprinten på hjemmebane i Östersund, men opplyser at det ikke er aktuelt denne sesongen. På spørsmål om supersprint kan være veien å gå for internasjonalt langrenn, lyder svaret:</p>
      <p>– Jeg vet faktisk ikke.</p>
      <figure>
        <img src="https://vertical.snd.no/images/3574dfd6-01f3-460b-b07e-75b309e055de?fit=crop&amp;q=80&amp;w=680"/>
        <figcaption>Stina Nilsson er skeptisk til supersprintene.   Foto: Foto: Terje Pedersen / NTB scanpix</figcaption>
      </figure>
      <h3>Kritisk Halfvarsson</h3>
      <p>Calle Halfvarsson har ingen tro på nyvinningen.</p>
      <p>– Jeg er kanskje gammeldags, men jeg synes ikke det er det minste interessant å se på. 100 meter har vi i løping, og det er interessant, men jeg tror ingen i Spania vil synes det er interessant å se på 100 meter på ski, sier han.</p>
      <p>Johannes Høsflot Klæbo er av stikk motsatt oppfatning. Han mener supersprinten kan være framtida.</p>
      <p>– Det er det ingen tvil om. Jeg har troen på konseptet, og at det på sikt kan bli en bra greie. I starten er det viktig at profiler stiller opp slik at det kan bli blest rundt det. Hvis jeg får muligheten, skal jeg absolutt være med, sa langrennsstjernen til NTB nylig.</p>
      <p>– Dette er en annen type langrenn, men veldig publikumsvennlig og showbasert. Det er noe jeg tror er kommet for å bli, tilføyde han.</p>
      <h3>Monsen tviler</h3>
      <p>Sprinttrener Arild Monsen er på sin side ikke på linje med sin tidligere sprintelev Klæbo.</p>
      <p>– Jeg er ikke der per nå. Jeg vil først verne om de øvelsene vi har overfor IOC (Den internasjonale olympiske komité), og holde på seks øvelser i OL- og VM-programmet vårt. De (sprintene) kan komme, men at dette skal berike og eventuelt redde langrennssporten, har jeg null tro på, sa han til NTB da temaet ble brakt på bane.</p>
      <p>De seks supersprintene kommende vinter går i Östersund, Dresden, Trentino, Oberammergau, Moskva og Hafjell.</p>
    </article>
  </body>
</html>