<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/fotball/Her-blir-Solskjar-og-United-senket-av-Kings-elegante-scoring--Klasse-282171b.html"/>
    <meta property="og:site_name" content="adressa.no"/>
    <meta property="article:published_time" content="2019-11-02T14:21:10+00:00"/>
    <meta property="og:title" content="King senket United – etterpå tok Solskjær selvkritikk"/>
    <meta property="og:description" content="Bournemouth hadde spilt 358 minutter uten en fulltreffer i ligaen. Så scoret Joshua King et vidunderlig mål mot Manchester United."/>
  </head>
  <body>
    <article>
      <h1>King senket United – etterpå tok Solskjær selvkritikk</h1>
      <address><time datetime="2019-11-02T14:21:10+00:00">02 Nov 2019, 14:21</time> by <a rel="author">Viljam Brodahl</a></address>
      <p>Bournemouth hadde spilt 358 minutter uten en fulltreffer i ligaen. Så scoret Joshua King et vidunderlig mål mot Manchester United.</p>
      <aside><a href="https://www.adressa.no/100Sport/fotball/javascript:void(0);">Del denne artikkelen på Facebook</a> <a href="https://www.adressa.no/100Sport/fotball/javascript:void(0);">Del denne artikkelen på Twitter</a> <a href="https://www.adressa.no/100Sport/fotball/javascript:void(0);">Del denne artikkelen på e-post</a></aside>
      <p>
        <b>Bournemouth – Manchester United 1–0</b>
      </p>
      <p>Regnet øste ned i Sør-England idet Ole Gunnar Solskjær og hans Manchester United jaktet på sin fjerde strake borteseier på bare ti dager.</p>
      <p>Før seieren mot Partizan i Beograd 24. oktober gikk laget 11 kamper uten seier på fremmed gress. Ikke siden den dramatiske Champions League-seieren mot Paris Saint-Germain i mars hadde United vunnet.</p>
      <p>Likevel så sa det bråstopp mot Bournemouth.</p>
      <p>Joshua King ble den store helten da han senket laget til gamletreneren etter en kunstscoring.</p>
      <p>– Du ønsker å score i hver kamp, og jeg har spilt litt ute til venstre. Men å få vinnermålet var så godt. Jeg fokuserte bare på målet og visste ikke at noen var i nærheten av meg. Jeg brukte tid og traff rent, sier King til BT Sport.</p>
      <ul>
        <li>
          <b>LEST DENNE? <a href="http://www.adressa.no/100Sport/fotball/To-bager-kostet-fotballforbundet-150000-kroner--Det-er-sann-det-er-282167b.html">To bager kostet fotballforbundet 150.000 kroner: – Det er sånn det er</a></b>
        </li>
      </ul>
      <h4>Joshua King i Premier League</h4>
      <p>Landslagsspissen har scoret 45 mål i Premier League.</p>
      <p>Denne sesongen står han med tre mål.</p>
      <p>Hans beste scoringssesong var i 2016–2017. Da noterte han seg for 16 mål i Premier League.</p>
      <p>King har scoret tre mål mot gamleklubben Manchester United i ligaen.</p>
      <figure>
        <img src="https://vertical.snd.no/images/eee4cf0b-d5c2-41c1-aca8-ba3fb39c26e3?fit=crop&amp;q=80&amp;w=680"/>
        <figcaption>Ole Gunnar Solskjær så bekymret ut på benken.  Foto: Mark Kerton / PA</figcaption>
      </figure>
      <h3>King-show</h3>
      <p>Like før pause ble en ball spilt inn mot King i sekstenmeteren. Nordmannen vippet ballen over Aaron Wan-Bissaka på mesterlig vis. Avslutningen var det heller ikke noe å utsette på.</p>
      <p>– Solskjærs tidligere elev i Manchester United er den som straffer Solskjær og United i regnværet på sørkysten, utbrøt TV 2s kommentator Kasper Wikestad.</p>
      <p>– Det er råsterkt. Klasse av Joshua King, la han til.</p>
      <p>Den norske landslagsspissen var fra 2008 til 2013 en del av akademiet i Manchester-klubben. Der hadde han blant annet Solskjær som trener.</p>
      <p>– Man må kunne si at det var et stykke magi som avgjorde kampen, sier Solskjær til den britiske TV-kanalen.</p>
      <p>Det var Bournemouths første mål i ligaen på nesten åtte omganger. Klubben hadde gått 358 strake spilleminutter uten scoring. Denne sesongen har King notert seg for tre mål.</p>
      <p>– Vi vet at vi kan score. Før var problemet vårt å holde nullen, og vi vet det. Forsvaret var fantastisk i dag. Vi vil alltid komme til å score mål. Vi visste at dersom vi fikk et mål, så kunne vi vinne, sier King.</p>
      <ul>
        <li>
          <b>LES OGSÅ: <a href="http://www.adressa.no/100Sport/fotball/Tre-nordmenn-sikret-seriegull-i-Sverige-etter-ellevilt-drama--Helt-utrolig-sykt-282175b.html">Tre nordmenn sikret seriegull i Sverige etter ellevilt drama</a></b>
        </li>
      </ul>
      <figure>
        <img src="https://vertical.snd.no/images/cbdb1429-0922-44fc-be04-280cdcbb6cf5?fit=crop&amp;q=80&amp;w=680"/>
        <figcaption>Det var et kraftig regnvær som møtte lagene lørdag ettermiddag.  Foto: DYLAN MARTINEZ / REUTERS</figcaption>
      </figure>
      <h3>Kom med sluttspurt</h3>
      <p>Bortelaget slet med å skape de virkelig store sjansene, helt til det gjensto ti minutter. Scott McTominay prøvde seg fra distanse, men skuddet ble avverget av hjemmelagets keeper.</p>
      <p>Like før hadde Manchester United hatt nok en stor mulighet. En avslutning fra Mason Greenwood gikk i stolpen.</p>
      <p>Sørkystklubben hadde også flere muligheter til å doble ledelsen, men det ebbet ut i 1–0 til Bournemouth.</p>
      <p>Seieren gjør at Bournemouth passerer Manchester United på tabellen. King og co. har 16 poeng, tre flere enn lørdagens motstander.</p>
      <p>Solskjær settes under ytterligere press. Etter kampen tok han selvkritikk.</p>
      <p>– Vi manglet kvalitet til tider. Jeg burde kanskje ha startet med noen andre (spillere). Vi må vinne slike kamper, vi er skuffet. Nå må vi se fremover, sier nordmannen.</p>
      <ul>
        <li>
          <b>LES OGSÅ: <a href="http://www.adressa.no/100Sport/fotball/Stor-karing-Her-er-de-ti-storste-fotballtalentene-i-Norge-275238b.html">Stor kåring: Her er de ti største fotballtalentene i Norge</a></b>
        </li>
      </ul>
      <figure>
        <img src="https://vertical.snd.no/images/9f43597d-627d-4528-a5eb-f4b2f6ba954d?fit=crop&amp;q=80&amp;w=680"/>
        <figcaption>Det ble en frustrerende ettermiddag for Victor Lindelöf og resten av Manchester United-spillerne.  Foto: DYLAN MARTINEZ / REUTERS</figcaption>
      </figure>
      <h3>Sliter bakover</h3>
      <p>Det var også den sjette ligakampen på rad at Manchester United ikke klarer å holde nullen. Spesielt på bortebane er det blitt en problem for Solskjærs menn.</p>
      <p>Klubben har ikke maktet å unngå baklengsmål i 11 bortekamper på rad i ligaen. Det tangerer klubbens verste rekke siden omleggingen til Premier League i 1992.</p>
      <p>Den tidligere rekorden ble satt mellom august 2002 og januar 2003, skriver statistikkleverandøren Gracenote på <a href="https://twitter.com/GracenoteLive/status/1190618987002048515">Twitter</a>.</p>
    </article>
  </body>
</html>