<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/qLxmdw/solskjaer-hyller-mctominay-han-har-vaert-fantastisk"/>
    <meta property="og:site_name" content="Bergens Tidende"/>
    <meta property="article:published_time" content="2019-11-02T11:34:02+00:00"/>
    <meta property="og:title" content="Solskjær hyller McTominay: – Han har vært fantastisk"/>
    <meta property="og:description" content="Ole Gunnar Solskjær er mektig imponert over det 22 år gamle Scott McTominay har levert for Manchester United denne sesongen. Han kaller unggutten en leder."/>
  </head>
  <body>
    <article>
      <h1>Solskjær hyller McTominay: – Han har vært fantastisk</h1>
      <h2>Ole Gunnar Solskjær er mektig imponert over det 22 år gamle Scott McTominay har levert for Manchester United denne sesongen. Han kaller unggutten en leder.</h2>
      <address><time datetime="2019-11-02T11:34:02+00:00">02 Nov 2019, 11:34</time> by <a rel="author">NTB</a></address>
      <p>McTominay har tilrevet seg en fast plass på Uniteds midtbane og står med to scoringer og én målgivende pasning på de første ti Premier League-rundene.</p>
      <p>Scoring ble det så sent som i 3-1-seieren mot Norwich i forrige serierunde.</p>
      <p>– Han har vært fantastisk. Nå har han og Fred fått til et bra samarbeid. De spiller bra sammen og gjorde det også forrige sesong, sier Ole Gunnar Solskjær om unggutten.</p>
      <p>McTominay og Fred fikk sjansen sammen både mot Arsenal og PSG sist sesong da United slet med skadeproblemer.</p>
      <ul>
        <li><b>LEST DENNE?</b> <a href="https://www.bt.no/sport/i/y3Jmyr/liverpool-stjernens-milepael-en-droem-gaar-i-oppfyllelse">Liverpool-stjernens milepæl: – En drøm går i oppfyllelse</a></li>
      </ul>
      <figure>
        <img src="https://images.sacdn.no/v2/images/23fcb3eb-52e9-4430-b556-71f5c3ba6cec?fit=crop&amp;h=1240&amp;w=1900&amp;s=de801c11b638dc14b0844e55b5d5111c2d7c9c06"/>
        <figcaption>Ole Gunnar Solskjær gir Scott McTominay instrukser under Manchester United 1–0-kamp borte mot Partizan i europaligaen nylig.<cite>Marko Djurica, Reuters / NTB scanpix</cite></figcaption>
      </figure>
      <h3>Marginer</h3>
      <p>Den siste tiden har duoen vært god, og i særdeleshet McTominay.</p>
      <p>– «Scotty» har vært strålende. Han er en leder. En United-gutt. Han har gått gradene i klubben, og du ser at han har vært spiss med målet han gjorde mot Norwich. Han utvikler seg til å bli en svært god midtbanespiller, sier Solskjær.</p>
      <p>United-manageren har i tillegg til 22-årige McTominays prestasjoner kunnet glede seg over et resultatmessig oppsving de siste ukene. Onsdag ble det ligacupavansement mot Chelsea, og uka før ble det seier i europaligaen mot Partizan Beograd.</p>
      <p>Solskjær mener det handler om marginer.</p>
      <p>– Sånn er fotballen. Noen ganger har du flaks med terningen, andre ganger har du det ikke. Kampen onsdag ble avgjort med en fantastisk skudd av Marcus, og i Beograd forsvarte vi oss veldig bra. Mot Norwich var vi åpenbart gode. Selvtilliten er bedre, og det hjelper å få spillere tilbake fra skade. Alt satt sammen er det ikke langt mellom fiasko og suksess, sier kristiansunderen.</p>
      <p>Han utdyper det med marginer:</p>
      <p>– Små marginer avgjør kamper på dette nivået. En dommeravgjørelse eller en avgjørelse av spillerne i et viktig øyeblikk. Det er så mye lettere når du får selvtillit eller momentum gjennom noen resultater.</p>
      <ul>
        <li><b>LES MER:</b> <a href="https://www.bt.no/sport/i/4qlB3V/droemmetrekning-for-solskjaer-og-manchester-united">Drømmetrekning for Solskjær og Manchester United</a></li>
      </ul>
      <figure>
        <img src="https://images.sacdn.no/v2/images/ccf30a5d-0e99-4c6f-b4b9-15508bf11521?fit=crop&amp;h=1293&amp;w=1900&amp;s=8cc5e61cfc4a2c78a341bb13a594666f333db5d2"/>
        <figcaption>Scott McTominay jubler under Manchester Uniteds ligacupkamp mot Chelsea.<cite>JOHN SIBLEY / X03811</cite></figcaption>
      </figure>
      <h3>Snudde mot Liverpool?</h3>
      <p>United-sjefen antyder at 1-1-kampen mot Liverpool i kjølvannet av landskamppausen i oktober kan bli stående som et lite vendepunkt.</p>
      <p>– Landskamppausen kom på et strålende tidspunkt for oss. Vi forberedte oss godt til Liverpool-kampen, og når du får til en bra prestasjon og et bra resultat mot serielederen, gir det deg mer energi, sier Solskjær.</p>
      <p>Lørdag er Bournemouth motstander. Det kan bli Uniteds fjerde strake seier på fremmed gress. Før den rekken startet hadde Solskjærs mannskap tapt 11 bortekamper på rad.</p>
      <p>United er nummer syv på tabellen i Premier League. Opp til Arsenal på femteplass skiller det kun tre poeng, mens det er ytterligere fire poeng opp til lagene i topp fire.</p>
      <p>Bournemouth er uten seier på fire kamper og ligger på niendeplass.</p>
      <p>(©NTB)</p>
    </article>
  </body>
</html>