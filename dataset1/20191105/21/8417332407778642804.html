<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/fotball/Rekord-Haaland-fortsatte-malshowet-i-Champions-League--Et-malmonster-uten-like-282367b.html"/>
    <meta property="og:site_name" content="adressa.no"/>
    <meta property="article:published_time" content="2019-11-05T21:46:23+00:00"/>
    <meta property="og:title" content="Rekord-Haaland fortsatte målshowet i Champions League: – Jeg lever drømmen"/>
    <meta property="og:description" content="Brennhete Erling Braut Haaland (19) scoret sitt syvende mål på fire kamper i Champions League borte mot Napoli."/>
  </head>
  <body>
    <article>
      <h1>Rekord-Haaland fortsatte målshowet i Champions League: – Jeg lever drømmen</h1>
      <address><time datetime="2019-11-05T21:46:23+00:00">05 Nov 2019, 21:46</time> by <a rel="author">Sondre Moen Myhre</a></address>
      <p>Brennhete Erling Braut Haaland (19) scoret sitt syvende mål på fire kamper i Champions League borte mot Napoli.</p>
      <aside><a href="https://www.adressa.no/100Sport/fotball/javascript:void(0);">Del denne artikkelen på Facebook</a> <a href="https://www.adressa.no/100Sport/fotball/javascript:void(0);">Del denne artikkelen på Twitter</a> <a href="https://www.adressa.no/100Sport/fotball/javascript:void(0);">Del denne artikkelen på e-post</a></aside>
      <p>
        <b>Napoli – Red Bull Salzburg 1–1.</b>
      </p>
      <p>Det store spørsmålet før tirsdagens runde i Champions League var: Kunne Erling Braut Haaland fortsette sin scoringsform i turneringen?</p>
      <p>Svar fikk man allerede etter elleve minutter på Stadio San Paolo i Napoli.</p>
      <p>Da hadde Kalidou Koulibaly på ulovlig vis stanset Hwang Hee-chan innenfor Napolis sekstenmeter. Raskt plukket Haaland opp ballen, som for å signalisere til lagkameratene at «denne tar jeg».</p>
      <p>Ett skritt. To skritt. Tre skritt. Stoppe opp. Pang.</p>
      <p>– Det er sånn som jeg gjorde det i Molde. Jeg bare tar det videre til en større arena. Det gikk fint det, sa Haaland til Viasat etter kampen.</p>
      <p>På lekkert vis sendte 19-åringen Napoli-målvakt Alex Meret til venstre og ballen iskaldt til høyre inn i nettet.</p>
      <p>– Du så hvor tidlig han gikk, så da var det bare å sette den motsatt. Så enkelt var det, forklarte han.</p>
      <p>– Han er et målmonster uten like. Det er helt utrolig. Den straffen han setter er så breial og fin. Han er helt suveren, sa TV 2s fotballekspert Simen Stamsø Møller.</p>
      <h4>Champions League menn tirsdag, 4. runde:</h4>
      <p>
        <b>Gruppe E:</b>
      </p>
      <p>
        <i>
          <b>Liverpool – Genk 2-1 (1-1)</b>
        </i>
      </p>
      <p>Mål: 1-0 Georginio Wijnaldum (14), 1-1 Mbwana Samatta (40), 2-1 Alex Oxlade-Chamberlain (53).</p>
      <p>
        <i>
          <b>Napoli – Salzburg 1-1 (1-1)</b>
        </i>
      </p>
      <p>Mål: 0-1 Erling Braut Haaland (str. 11), 1-1 Hirving Lozano (44).</p>
      <p>
        <b>Gruppe F:</b>
      </p>
      <p>
        <i>
          <b>Barcelona – Slavia Praha 0-0 (0-0)</b>
        </i>
      </p>
      <p>
        <i>
          <b>Borussia Dortmund – Inter 3-2 (0-2)</b>
        </i>
      </p>
      <p>Mål: 0-1 Lautaro Martínez (5), 0-2 Matías Vecino (40), 1-2 Achraf Hakimi (51), 2-2 Julian Brandt (64), 3-2 Hakimi (77).</p>
      <p>
        <b>Gruppe G:</b>
      </p>
      <p>
        <i>
          <b>Zenit St. Petersburg – RB Leipzig 0-2 (0-1)</b>
        </i>
      </p>
      <p>Mål: 0-1 Diego Demme (45), 0-2 Marcel Sabitzer (63).</p>
      <p>
        <i>
          <b>Lyon – Benfica 3-1 (2-0)</b>
        </i>
      </p>
      <p>Mål: 1-0 Joachim Andersen (4), 2-0 Memphis Depay (33), 2-1 Haris Seferović (76), 3-1 Bertrand Traoré (89).</p>
      <p>
        <b>Gruppe H:</b>
      </p>
      <p>
        <i>
          <b>Chelsea – Ajax 4-4 (1-3)</b>
        </i>
      </p>
      <p>Mål: 0-1 Tammy Abraham (selvmål 2), 1-1 Jorginho (str. 4), 1-2 Quincy Promes (20), 1-3 Kepa (selvmål 35), 1-4 Donny van de Beek (55), 2-4 César Azpilicueta (63), 3-4 Jorginho (str. 71), 4-4 Reece James (74).</p>
      <p>
        <i>
          <b>Valencia – Lille 4-1 (0-1)</b>
        </i>
      </p>
      <p>Mål: 0-1 Victor Osimhen (25), 1-1 Dani Parejo (str. 66), 2-1 Adama Soumaoro (selvmål 82), 3-1 Geoffrey Kondogbia (84), 4-1 Ferran Torres (90).</p>
      <figure>
        <img src="https://vertical.snd.no/images/fea84370-5590-4142-af2b-f9af6d5f9af8?fit=crop&amp;q=80&amp;w=680"/>
        <figcaption>Haaland gratuleres av lagkameratene etter sin syvende scoring på fire kamper i Champions League.  Foto: CIRO DE LUCA / Reuters</figcaption>
      </figure>
      <h3>Rekord på rekord</h3>
      <p>Haalands syvende mål på fire kamper gjorde at statistikkjegere og journalister nok en gang måtte dykke ned dypt ned i Champions League-historikken for å forsøke å finne noe som er sammenlignbart med prestasjonen til målmaskinen fra Jæren.</p>
      <p>
        <b>Den viser at Haaland nå har brutt flere nye barrierer:</b>
      </p>
      <ul>
        <li>Haalands syv scoringer på fire kamper er to flere enn noen annen spiller har klart på like mange kamper.</li>
        <li>Haaland har nå gått forbi Real Madrid-legenden Raul og PSGs Kylian Mbappé på listen over tenåringer med flest scoringer i en og samme Champions League-sesong.</li>
        <li>Haaland er den fjerde spilleren i historien med scoring i de fire første opptredenene i turneringen. De andre er: Zé Carlos (FC Porto, 1992/93), Alessandro Del Piero (Juventus, 1995) og Diego Costa (Atlético Madrid, 2013/14).</li>
      </ul>
      <p>– Jeg lever drømmen, så det gjelder å kose seg, sa Haaland om rekordene og hvordan han holder seg så rolig.</p>
      <figure>
        <iframe data-src="https://twitter.com/OptaJoe/status/1191810871271579650?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Lagerbäck mener han er mer enn bare mål</h3>
      <p>Tidligere tirsdag ble naturlig nok Haaland tatt ut i den norske troppen som skal møte Færøyene og Malta i de to siste kampene av EM-kvalifiseringen.</p>
      <p>På pressekonferansen fikk landslagssjef Lars Lagerbäck spørsmål om hva han syntes om prestasjonene denne høsten.</p>
      <p>– Det går ikke an å si noe annet enn «bra». Det har bare braket løs, sa han på sedvanlig rolig vis.</p>
      <p>Landslagssjefen var også opptatt av at Haaland ikke kun bidrar med mål på lagene han spiller på.</p>
      <p>– Det er en fantastisk rekke med mål han har og samtidig er han bra i spillet, fortsatte han.</p>
      <figure>
        <img src="https://vertical.snd.no/images/7008ec9d-3c06-4916-b3b0-41d3f0e94199?fit=crop&amp;q=80&amp;w=680"/>
        <figcaption>I landskampene mot Færøyene og Malta i midten av november får Haaland muligheten til å score sitt første mål på A-landslaget.  Foto: Stian Lysberg Solum/NTB scanpix</figcaption>
      </figure>
      <h3>Offside?</h3>
      <p>Selv om Haaland fortsetter å bøtte inn mål for Salzburg, så fortsetter også laget å lekke som en sil bakover i Champions League.</p>
      <p>Like før pause utlignet Napoli ved Hirving Lozano. Men det store spørsmålet var om han sto i offside da han mottok ballen.</p>
      <p>– Ja, mente Viasat-ekspert Lars Tjernås.</p>
      <p>– Nei, mente dommerne i VAR-rommet.</p>
      <p>Ut ifra bildene kunne det se ut som om Tjernås hadde rett, men likevel ble scoringen godkjent til Salzburgs store frustrasjon.</p>
      <p>Et uavgjortresultat betyr at Salzburg har en formidabel oppgave foran seg de to neste kampene mot Liverpool og Genk for å ta igjen forspranget til Napoli og Liverpool på henholdsvis fire og fem poeng.</p>
      <p>– Vi får bare ta kamp for kamp. Det blir i hvert fall en voldsom kamp mot «Sandy» (Sander Berge, journ.anm.) i Genk nå. Så tror jeg vi får en veldig god kamp mot Liverpool.</p>
      <p>Blir det en tredjeplass i gruppen, blir det likevel mer fotball ute i Europa på Haaland og Salzburg: Da går de inn i sluttspillet av Europaligaen.</p>
      <p>
        <i>Kilder: Opta og ESPN</i>
      </p>
    </article>
  </body>
</html>