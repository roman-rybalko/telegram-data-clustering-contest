<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/g7xJW5/sterke-scener-i-premier-league-tottenham-stjerne-gikk-graatende-av-ba"/>
    <meta property="og:site_name" content="Bergens Tidende"/>
    <meta property="article:published_time" content="2019-11-03T18:25:30+00:00"/>
    <meta property="og:title" content="Sterke scener i Premier League – Tottenham-stjerne gikk gråtende av banen"/>
    <meta property="og:description" content="Tottenhams Son Heung-min (27) måtte gråtende hjelpes av banen etter en takling på Evertons André Gomes."/>
  </head>
  <body>
    <article>
      <h1>Sterke scener i Premier League – Tottenham-stjerne gikk gråtende av banen</h1>
      <h2>Tottenhams Son Heung-min (27) måtte gråtende hjelpes av banen etter en takling på Evertons André Gomes.</h2>
      <address><time datetime="2019-11-03T18:25:30+00:00">03 Nov 2019, 18:25</time> by <a rel="author">Petter Fløttum</a></address>
      <p>
        <b>Everton – Tottenham 1–1</b>
      </p>
      <p>78 minutter ut i Premier League-oppgjøret på Goodison Park, på stillingen 0–1, forsøkte Tottenhams Heung-Min å stoppe Evertons André Gomes ute ved sidelinjen.</p>
      <p>Sørkoreaneren skled inn bakfra og sendte Gomes bortover gressmatten, der han kolliderte med Tottenhams Serge Aurier.</p>
      <p>I kollisjonen ble Gomes’ høyre fot fanget mellom ballen og Auriers bein, og ankelen ble vridd i en helt unaturlig stilling.</p>
      <p>Gomes ble liggende med store smerter, mens både med- og motspillere i umiddelbar nærhet snudde seg bort i avsky da de så Everton-spillerens høyre ben.</p>
      <p>
        <a href="https://www.bt.no/sport/i/mRxzG0/leicester-fortsetter-aa-imponere-paa-tredjeplass-etter-sterk-seier">Les også<br/>Leicester fortsetter å imponere – på tredjeplass etter sterk seier</a>
      </p>
      <figure>
        <img src="https://images.sacdn.no/v2/images/77e3e13a-8562-44a4-b83e-cc3686d992fe?fit=crop&amp;h=1353&amp;w=1900&amp;s=f9bc8ca6440608135899bb315f56cc44d9d86deb"/>
        <figcaption>Her vris André Gomes’ høyrefot i sammenstøtet med Serge Aurier.<cite>ANDREW YATES / REUTERS</cite></figcaption>
      </figure>
      <p>
        <a href="https://www.bt.no/sport/i/xPdeqQ/king-senket-united-etterpaa-tok-solskjaer-selvkritikk">Les også<br/>King senket United – etterpå tok Solskjær selvkritikk</a>
      </p>
      <h3>– Knust og i tårer</h3>
      <p>– Det der er helt fryktelig, det der er helt fryktelig, sa TV 2-kommentator Kasper Wikestad sekunder etter taklingen.</p>
      <p>Son, som først fikk gult kort for taklingen, brøt sammen i gråt ute på gressmatten og måtte hjelpes ut på sidelinjen, da han så resultatet: Gomes’ høyre ankel hadde vridd seg så foten pekte i en helt gal retning. Aurier ble filmet mens han sto og ba.</p>
      <p>Sons lagkamerat Dele Alli forteller at Son satt utrøstelig i garderoben etter kampen.</p>
      <p>– Han er knust og i tårer, men det er ikke hans skyld. Han er en av de snilleste menneskene jeg vet om, og han ville aldri ønsket det der, sier Alli i et intervju vist på TV 2.</p>
      <p>– Fotball blir uviktig når noe sånt skjer med en av vennene dine, sier Everton-målvakt Jordan Pickford, som forteller at stemningen i Everton-garderoben var trykket etter kampen.</p>
      <p>Kort tid etter å ha gitt det gule kortet, kom Martin Atkinson tilbake til Son og ga ham direkte rødt isteden. Den avgjørelsen mener TV 2s Premier League-ekspert Erik Thorstvedt var en bom.</p>
      <p>– Det er veldig rart at ikke VAR kommer inn og gjør noe med det, sier han i kanalens studio etter kampen.</p>
      <p>– Det er helt uforståelig. Det er grusomt det som skjer, men Son skal jo ikke være utvist, istemmer Simen Stamsø Møller.</p>
      <p>Gomes ble etter noen minutters behandling ute på banen, båret ut til en ventende ambulanse – til stående ovasjoner fra begge lags supportere.</p>
      <p>
        <a href="https://www.bt.no/sport/i/kJxdaA/liverpool-vant-etter-utrolig-snuoperasjon-den-beste-foelelsen-man-ka">Les også<br/>Liverpool vant etter utrolig snuoperasjon: – Den beste følelsen man kan tenke seg</a>
      </p>
      <figure>
        <img src="https://images.sacdn.no/v2/images/e255a31d-8eec-4b0f-9fc5-16adce1c4dde?fit=crop&amp;h=1084&amp;w=1591&amp;s=e77dab1010b352eb5cfd50818952cd9f04489630"/>
        <figcaption>Dommer Martin Atkins valgte å gi Son Heung-min rødt kort, etter først å ha gitt ham gult.<cite>CARL RECINE / REUTERS</cite></figcaption>
      </figure>
      <h3>Utlignet på overtid</h3>
      <p>Syv minutter på overtid stupte Evertons Cenk Tosun inn i feltet, fikk hodet på et innlegg og headet in 1–1.</p>
      <p>– Den var for André Gomes, skrek kommentator Wikestad.</p>
      <p>Alli hadde sendt Tottenham i ledelsen 63 minutter ut i kampen, og med debutant Ryan Sessegnon innpå i sluttminuttene jaktet Tottenham seiersmålet. Men da de tolv tilleggsminuttene var over, sto det fremdeles 1–1.</p>
      <p>– Dette er en kamp som vil bli husket for en fryktelig, fryktelig skade på André Gomes og reaksjonen på spillerne rundt da de gikk opp for dem hva som hadde skjedd med deres kollega, oppsummerte TV 2-kommentatoren etter kampslutt.</p>
      <p>Tottenham er dermed nummer elleve med 13 poeng på elleve kamper, mens Everton er på 17.-plass med elleve poeng på like mange kamper.</p>
      <related>
        <h4>Mest lest akkurat nå</h4>
        <a href="https://www.bt.no/btmeninger/kommentar/i/VbX423/frykta-for-snyltaren"/>
        <a href="https://www.bt.no/sport/i/70ojJ8/et-lag-stappfullt-av-midtstoppere-og-backer-var-det-et-aerlig-forsoek"/>
        <a href="https://www.bt.no/sport/i/b564qk/slik-svarer-brann-treneren-paa-om-han-vurderer-sin-stilling"/>
        <a href="https://www.bt.no/innenriks/i/g7xJRq/elden-foerte-nav-feil-for-hoeyesterett-uten-resultat"/>
        <a href="https://www.bt.no/nyheter/lokalt/i/MRXnpR/her-foelger-dei-dottera-si-til-haukeland-etter-mistanke-om-kjoennslemles"/>
        <a href="https://www.bt.no/nyheter/lokalt/i/qLxk6z/fargerik-sprudlende-og-helt-unik-ikke-a4-paa-noen-maate"/>
      </related>
    </article>
  </body>
</html>