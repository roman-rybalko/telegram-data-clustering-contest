<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/Xg3Wjx/gullhaapet-svinner-for-carlsen-maa-vinne-alt-paa-siste-vm-dag"/>
    <meta property="og:site_name" content="Bergens Tidende"/>
    <meta property="article:published_time" content="2019-11-01T20:27:54+00:00"/>
    <meta property="og:title" content="Mareritt for Carlsen: – Et av tidenes sjokk"/>
    <meta property="og:description" content="Det meste gikk galt for Magnus Carlsen (28) på VM-finalens andre dag. Nå håper ekspertene på «rasende» Carlsen."/>
  </head>
  <body>
    <article>
      <h1>Mareritt for Carlsen: – Et av tidenes sjokk</h1>
      <h2>Det meste gikk galt for Magnus Carlsen (28) på VM-finalens andre dag. Nå håper ekspertene på «rasende» Carlsen.</h2>
      <address><time datetime="2019-11-01T20:27:54+00:00">01 Nov 2019, 20:27</time> by <a rel="author">Sondre Moen Myhre</a></address>
      <p>
        <b>Magnus Carlsen – Wesley So (1,5–10,5).</b>
      </p>
      <p>
        <b>HØVIKODDEN:</b>
      </p>
      <p>– Tap er virkelig krise.</p>
      <p>NRK-ekspert og Aftenpostens sjakkspaltist Atle Grønn sier det alle på Henie Onstad Kunstsenter tenker. I VM-finalen Magnus Carlsen var storfavoritt til å vinne, har nærmest alt gått galt.</p>
      <p>Det er derimot ikke det største problemet, mener Grønn.</p>
      <p>– Hovedproblemet er at So spiller litt bedre. Det er det som er skremmende, sier han.</p>
      <p>Etter partiet var So naturligvis meget glad, men han ønsket ikke å si at VM-finalen allerede var vunnet før siste dag.</p>
      <p>– Jeg tenker ikke på det enda, men selvfølgelig vil det være fantastisk om jeg vinner, sa So.</p>
      <ul>
        <li>
          <b>LES OGSÅ: </b>
          <a href="https://www.bt.no/sport/i/70oR0v/carlsen-i-troebbel-etter-ny-smell-et-jordskjelv-i-sjakkens-verden">
            <b>Carlsen i trøbbel etter ny smell: – Et jordskjelv i sjakkens verden</b>
          </a>
        </li>
      </ul>
      <h3>Håper på «rasende» Carlsen</h3>
      <p>VM-gullet går til den første spilleren som når 12,5 poeng. Det betyr at So kun trenger to poeng fra lørdagens potensielt åtte partier.</p>
      <p>Først skal det spilles fire hurtigsjakkpartier. Seier der gir to poeng. Så spilles det fire lynsjakkpartier. Seier der gir ett poeng. Blir det remis deles poengene mellom spillerne.</p>
      <p>Altså behøver So kun å vinne ett av lørdagens fire hurtigsjakkpartier for å bli kronet som den første offisielle verdensmesteren i fischersjakk.</p>
      <p>– Men det er ikke helt slutt, mener Grønn og legger til:</p>
      <p>– Hvis Magnus nå er rasende og So blir nervøs, kan han kjøre over ham.</p>
      <p>
        <b>
          <i>– Hvor mye bedre er Carlsen enn So i lyn- og hurtigsjakk normalt?</i>
        </b>
      </p>
      <p>– Normalt kan Magnus score 70 prosent i lyn- og hurtigsjakk mot So, mener Grønn.</p>
      <p>For at Carlsen skal kunne redde VM-gullet på hjemmebane må han minimum vinne tre av hurtigsjakkpartiene og spille en remis, for så å vinne samtlige av lynsjakkpartiene.</p>
      <figure>
        <img src="https://images.sacdn.no/v2/images/5402a973-d3d5-4e90-85fd-69d331f67644?fit=crop&amp;h=1267&amp;w=1900&amp;s=0bd1f9afbd2193457ac4b7e04ece3a18eb992c93"/>
        <figcaption>Magnus Carlsen fikk det tøft mot Wesley So på VM-finalens andre dag.<cite>Fredrik Hagen/NTB scanpix</cite></figcaption>
      </figure>
      <h3>– Vil være det største sjokket på 84 år</h3>
      <p>Amerikaneren opparbeidet seg et overtak tidlig i fredagens siste parti. Det tok ikke mange trekkene før So var en «offiser» foran nordmannen.</p>
      <p>Igjen, som han gjorde under fredagens første parti, var sjakkekspert Torstein Bae full av lovord om motstanderen til Carlsen.</p>
      <p>
        <b>
          <i>– Er Carlsen blitt utspilt her? spurte NRK-programlederen under kanalens sjakksending.</i>
        </b>
      </p>
      <p>– Ja, vi må nesten si det, konkluderte Bae.</p>
      <p>Sjakkeksperten mener en VM-kamp fra 1935 mellom daværende verdensmester Alexander Aljekin og svakere rangerte Max Euwe er tidenes mest sjokkerende resultat i sjakk. Da vant nederlenderen Euwe.</p>
      <p>Bae rangerer en eventuell VM-seier til So på samme nivå.</p>
      <p>– Det er på det nivået vi snakker om her. Det er ingen VM-kamp jeg husker der nummer 12 i verden, i dette tilfellet Wesley So, klarer å hamle opp med en mester. Jeg tror til og med Euwe var betydelig høyere rangert enn det. Så dette er en sensasjon rett og slett, sa eksperten.</p>
      <ul>
        <li>
          <b>LES OM WESLEY SO: </b>
          <a href="https://www.bt.no/sport/i/e8Rapa/carlsen-motstanderen-hater-aa-memorere-trekk-bruker-wikipedia-til-aa-fo">
            <b>Carlsen-motstanderen hater å memorere trekk, bruker Wikipedia til å forberede seg og frykter for sjakkens fremtid</b>
          </a>
        </li>
      </ul>
      <h3>Tapte første parti etter tabbe</h3>
      <p>I torsdagens tap spilte de to VM-finalistene det som ble beskrevet som perfekt sjakk frem til trekk 35. <a href="https://www.bt.no/sport/i/MRX6Q5/carlsen-begeistret-ekspertene-saa-kom-den-fatale-tabben-som-oedela-alt">Da kom den avgjørende tabben fra Carlsen.</a></p>
      <p>I fredagens parti var det derimot allerede trøbbel fra start. Men litt etter litt, kjempet Carlsen seg inn i partiet.</p>
      <p>Denne gangen holdt det til det 37. trekket. Da spilte Carlsen sin hest til D4 og sjakkcomputerne gjorde store utslag.</p>
      <p>– Dette ser ut som en stor tabbe av Magnus Carlsen, konstaterte Bae.</p>
      <p>For So gjaldt det derimot å finne det ene trekket som fortsatt ga en stor fordel. Det gjorde han.</p>
      <p>Så havnet begge spillerne i tidsnød da de nærmet seg det 40. trekket som gir femten minutter ekstra tid.</p>
      <p>So fant ikke de mest nøyaktige trekkene, mens Carlsen på sin side gjorde et nytt trekk som ga So ytterligere fordel.</p>
      <p>Etter hvert ga Carlsen opp partiet, og lå dermed under med hele seks poeng.</p>
    </article>
  </body>
</html>