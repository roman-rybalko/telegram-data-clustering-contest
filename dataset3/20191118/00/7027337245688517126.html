<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698911/%D9%86%D8%A7%DB%8C%D8%A8-%D8%B1%D8%A6%DB%8C%D8%B3-%D9%85%D8%AC%D9%84%D8%B3-%D9%87%DB%8C%DA%86-%D8%B3%D9%88%D8%A7%D9%84-%D9%88-%D8%A7%D8%B3%D8%AA%DB%8C%D8%B6%D8%A7%D8%AD%DB%8C-%D8%A7%D8%B2-%D8%B1%DB%8C%DB%8C%D8%B3-%D8%AC%D9%85%D9%87%D9%88%D8%B1-%D9%88-%D8%B1%DB%8C%DB%8C%D8%B3-%D9%85%D8%AC%D9%84%D8%B3-%D8%AA%D8%AD%D9%88%DB%8C%D9%84-%D9%87%DB%8C%D8%A7%D8%AA-%D8%B1%DB%8C%DB%8C%D8%B3%D9%87-%D9%86%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="نایب رئیس مجلس: هیچ سوال و استیضاحی از رییس جمهور و رییس مجلس تحویل هیات رییسه نشده است"/>
    <meta property="og:description" content="نایب رییس مجلس شورای اسلامی با بیان این‌که هیچ سوال و استیضاحی از رییس جمهور یا رییس مجلس شورای اسلامی تحویل هیات رییسه نشده است تاکید کرد: مجلس شورای اسلامی با تمام وجود از مقام معظم رهبری پشتیبانی می‌کند."/>
  </head>
  <body>
    <article>
      <h1>نایب رئیس مجلس: هیچ سوال و استیضاحی از رییس جمهور و رییس مجلس تحویل هیات رییسه نشده است</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/27/1038244_419.jpg"/>
      </figure>
      <p>نایب رییس مجلس شورای اسلامی با بیان این‌که هیچ سوال و استیضاحی از رییس جمهور یا رییس مجلس شورای اسلامی تحویل هیات رییسه نشده است تاکید کرد: مجلس شورای اسلامی با تمام وجود از مقام معظم رهبری پشتیبانی می‌کند.</p>
      <p>عبدالرضا مصری در گفت‌وگو با ایسنا، با اشاره به اخبار منتشره درباره طرح استیضاح روسای جمهور و مجلس شورای اسلامی و همچنین سوال از رییس جمهور در خصوص اصلاح قیمت بنزین، اظهار کرد: استیضاح آن چیزی است که رسما اعلام وصول می‌شود. پس تا چیزی هنوز محقق نشده حتی عنوان استیضاح هم غلط است. استیضاح کاری ندارد؛ یک برگه است که اگر کسی می‌خواست می‌توانست آن را تحویل هیات رییسه بدهد؛ در حالی که تاکنون هیچ سوال و استیضاحی از روسای جمهور و مجلس شورای اسلامی درباره افزایش قیمت بنزین به هیات رییسه ارائه نشده است.</p>
      <p>نایب رییس مجلس شورای اسلامی یادآور شد: مجلس شورای اسلامی با تمام وجود از آنچه که مقام معظم رهبری فرمودند پشتیبانی می‌کند و آن را تکلیف خود می‌داند، اما اگر کسانی تعللی کردند که موجب خسارت شد سوال از آنها ایرادی ندارد و آقا هم وظایف مجلس شورای اسلامی را هم محدود نکردند.</p>
      <p>مصری با اشاره به طرح پیشنهادی برخی نمایندگان برای توقف مصوبه اصلاح قیمت بنزین پیش از سخنان رهبری گفت: من هم جزو امضاکنندگان بودم؛ ما می‌خواستیم قیمت بنزین به حالت قبل باز گردد؛ زیرا از مساله‌ی مهم‌تر اطلاع نداشتیم، اما بعد از فرمایشات ایشان و تاکید بر این‌که مملکت باید مقابل خارجی‌ها بایستد و خودمان مقابل هم نایستیم دیگر بحث‌مان این نیست، اما اگر قصور و کوتاهی شده باشد مجلس شورای اسلامی از جایگاه نظارتی سوال خواهد کرد.</p>
    </article>
  </body>
</html>