<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698900/%D8%AF%D8%B3%D8%AA%DA%AF%DB%8C%D8%B1%DB%8C-%D8%AA%D8%B9%D8%AF%D8%A7%D8%AF%DB%8C-%D8%A7%D8%B2-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AF%D8%A7%D9%86%D8%B4%DA%AF%D8%A7%D9%87-%D8%AA%D9%87%D8%B1%D8%A7%D9%86-%D8%AF%D8%B1-%D8%AA%D8%AC%D9%85%D8%B9-%D8%AF%DB%8C%D8%B1%D9%88%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="دستگیری تعدادی از دانشجویان دانشگاه تهران در تجمع دیروز"/>
    <meta property="og:description" content="چند نفر از دانشجویان بعد از پایان تجمعات در بیرون از دانشگاه دستگیر شدند."/>
  </head>
  <body>
    <article>
      <h1>دستگیری تعدادی از دانشجویان دانشگاه تهران در تجمع دیروز</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>
        <b>چند نفر از دانشجویان بعد از پایان تجمعات در بیرون از دانشگاه دستگیر شدند.</b>
      </p>
      <figure>
        <img src="https://cdn.asriran.com/files/fa/news/1398/8/27/1038217_128.jpg"/>
      </figure>
      <p>در پی تجمع روز گذشته تعدادی از دانشجویان دانشگاه تهران در اعتراض به حوادث اخیر و مشکلات اقتصادی کشور، تعدادی از این دانشجویان بعد از پایان تجمعات در محوطه بیرون از دانشگاه دستگیر شدند.</p>
      <p>دکتر سعید حبیبا در گفت‌وگو با ایسنا اظهار کرد: روز گذشته تعدادی از دانشجویان معترض به حوادث اخیر و همچنین مشکلات روز جامعه در دانشگاه تهران تجمع کردند که بنابر اخبار رسیده، چند نفر از دانشجویان بعد از پایان تجمعات در بیرون از دانشگاه دستگیر شدند.</p>
      <p>وی در ادامه با تاکید بر اینکه حراست و مسئولان دانشگاه در حال پیگیری وضعیت دانشجویان دستگیر شده هستند، اظهار کرد: ما در حال بررسی این موضوع که دانشجویان توسط چه سازمان یا نهادی دستگیر شدند، هستیم.</p>
      <p>همچنین بنابر اخبار رسیده "سها مرتضایی"، دانشجوی معترض به نتیجه مصاحبه دکتری که از حدود یک ماه پیش تحسن خود را مقابل کتابخانه مرکزی دانشگاه تهران آغاز کرده بود نیز یکی از بازداشت‌شدگان روز گذشته است که بنا بر ادعای برخی سایت‌ها این دانشجو شب گذشته در یکی از خوابگاه‌های دانشگاه تهران بازداشت شده است. در این رابطه دکتر اسماعیلی، مدیرکل خوابگاه‌های دانشگاه تهران در گفت و گو با ایسنا ضمن رد این خبر اظهار کرد: این دانشجو که در حال فارغ‌التحصیلی از دانشگاه تهران بود، به هیچ عنوان ساکن خوابگاه نبود؛ چرا که او در شهر تهران سکونت دارد.</p>
      <p>وی در ادامه تصریح کرد: در طول مدت تحصیلی سها مرتضایی، این دانشجو به هیچ عنوان از خوابگاه‌های دانشگاه تهران استفاده نکرده است و بر اساس پیگیری‌هایی که امروز انجام دادم، حتی گزارشی مبنی بر دریافت مهمانی برای سکونت در خوابگاه از سوی این دانشجو وجود نداشته، در واقع به هیچ عنوان او در خوابگاه‌های زیرمجموعه دانشگاه تهران دستگیر نشده است.</p>
      <p>همچنین دکتر حبیبا، معاون دانشجویی دانشگاه تهران در خصوص علت بازداشت "سها مرتضایی" به ایسنا گفت:‌ این دانشجو در تجمعی که اردیبهشت ماه امسال در خصوص مسئله حجاب در دانشگاه اتفاق افتاد، پرونده قضایی داشت که پرونده او در مراکز قضایی معلق بود. بنابراین روز گذشته بر اساس آنچه که ما شنیدیم، بعد از تجمعات دانشجویان به دلیل همین پرونده در بیرون از دانشگاه دستگیر شده است.</p>
      <p>وی در ادامه تاکید کرد: در تجمع اردیبهشت ماه دانشگاه تهران که پیرامون حجاب اتفاق افتاد، تعدادی از دانشجویان در آن زمان دستگیر شدند که یکی از آنها "سها مرتضایی" بود و دانشگاه تهران در حال پیگیری وضعیت این دانشجویان است و روز گذشته نیز به دلیل مسائل امنیتی شرایط به گونه‌ای شد که وی نیز جزء بازداشت‌شده‌ها بود.</p>
    </article>
  </body>
</html>