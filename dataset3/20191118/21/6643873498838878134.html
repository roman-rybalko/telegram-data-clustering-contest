<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/vQG015/her-gjoer-soerloth-noe-ingen-har-gjort-paa-over-ti-aar-det-er-et-luksus"/>
    <meta property="og:site_name" content="Bergens Tidende"/>
    <meta property="article:published_time" content="2019-11-18T21:34:05+00:00"/>
    <meta property="og:title" content="Her gjør Sørloth noe ingen har gjort på over ti år: – Det er et luksusproblem for Lars"/>
    <meta property="og:description" content="Alexander Sørloth (23) er den første til å score mål i tre norske landskamper på rad siden John Arne Riise gjorde det samme for ti år siden."/>
  </head>
  <body>
    <article>
      <h1>Her gjør Sørloth noe ingen har gjort på over ti år: – Det er et luksusproblem for Lars</h1>
      <h2>Alexander Sørloth (23) er den første til å score mål i tre norske landskamper på rad siden John Arne Riise gjorde det samme for ti år siden.</h2>
      <address><time datetime="2019-11-18T21:34:05+00:00">18 Nov 2019, 21:34</time> by <a rel="author">Sondre Moen Myhre</a></address>
      <p>
        <b>Malta – Norge 1–2</b>
      </p>
      <p>
        <b>TA’ QALI STADION/MALTA:</b>
      </p>
      <p>Da John Arne Riise satte inn 1–0-målet mot Makedonia på Ullevaal 9. september 2009, hadde han scoret i tre kamper på rad.</p>
      <p>Over ti år senere ble Alexander Sørloth den første til å score i tre kamper på rad siden Riise da han enkelt satte inn 2–1-målet mot Malta.</p>
      <p>– Jeg er i god form. Tenker vel egentlig at jeg må gå for fire og få ristet av meg John Arne, sa Sørloth til Aftenposten etter kampslutt.</p>
      <p>– Hvordan er det å være i en slik flytsone?</p>
      <p>– Det elsker jo dere å snakke om. Det er egentlig veldig enkelt, sa Sørloth, som mener at alt handler om selvtillit. Da flyter ting bedre.</p>
      <p>Mot Romania scoret han utligningsmålet, før han mot Færøyene på fredag scoret to mål i den andre omgangen. Han har også vist gode takter for tyrkiske Trabzonspor denne sesongen, med seks scoringer på elleve kamper i ligaen.</p>
      <p>Med de fire målene på de tre siste landskampene har han gitt landslagssjef Lars Lagerbäck et vanskelig valg om hvem som skal akkompagnere Joshua King på topp når Norge møter Serbia til play off i Nations League i mars.</p>
      <p>– Det er tre spisser som er i utrolig god form, så det er et luksusproblem for Lars, sa Sørloth til TV 2 etter kampslutt, og siktet til seg selv, King og Erling Braut Haaland.</p>
      <p>
        <a href="https://www.bt.no/sport/i/qLxjAw/etter-i-kveld-avgjoer-han-fremtiden-dette-taler-for-at-lagerback-forts">Les også<br/>Etter i kveld avgjør han fremtiden: Dette taler for at Lagerbäck fortsetter som norsk landslagssjef</a>
      </p>
      <h3>Tidlig ledelse</h3>
      <p>Kampen mot Malta var den siste før den viktige kampen mot Serbia.</p>
      <p>Men selv om speakeren på stadion spilte opp til fest før kampen med musikk på et slikt volum at man nok kunne høre det helt til Sicilia på andre siden av Middelhavet, var det langt ifra festfotball de 2700 fremmøtte tilskuerne fikk servert.</p>
      <p>Det norske laget så likevel ut til å ønske å være med på festen i de første minuttene av kampen. I sin første start for landslaget på over to år serverte Mats Møller Dæhli ballen på et sølvfat til Joshua King allerede etter seks minutter.</p>
      <p>Det var ikke den mest elegante avslutningen i Kings karriere, men ballen gikk i mål og Norge ledet oppskriftsmessig 1–0.</p>
      <figure>
        <img src="https://images.sacdn.no/v2/images/82f47592-2048-49e4-a723-9515e5814507?fit=crop&amp;h=1267&amp;w=1900&amp;s=0deb129cc367ad8977fc76e56a77d33438769bb6"/>
        <figcaption>Joshua King scoret kampens første mål allerede etter seks minutter.<cite>Fredrik Hagen/NTB scanpix</cite></figcaption>
      </figure>
      <figure>
        <img src="https://images.sacdn.no/v2/images/aa1cabdf-f3e1-46d0-852d-b0ce64b4d459?fit=crop&amp;h=1267&amp;w=1900&amp;s=4868d99434ca48a418807955227b957f51f16a2d"/>
        <figcaption>Og bommet på straffespark i den andre omgangen.<cite>Fredrik Hagen/NTB scanpix</cite></figcaption>
      </figure>
      <h3>Kalddusj</h3>
      <p>Nå var det de norske trompetene og Jan Teigens udødelige «Optimist» som runget over Ta’ Qali Stadion.</p>
      <p>Landslagssjef Lars Lagerbäck valgte å gi flere av reservene muligheten til å vise seg frem på Malta, men det var få som tok virkelig vare på den muligheten i den første omgangen.</p>
      <p>Etter 40 minutter kom også kalddusjen. Den gamle Lillestrøm-spissen Michael Mifsud la et perfekt innlegg til Paul Fenech som fikk stå helt alene på bakerste stolpe. På halv volley satte han ballen enkelt forbi Ørjan Nyland.</p>
      <p>Da dommeren blåste i fløyten til pause, var optimismen til de norske supporterne snudd til fortvilelse, og de hvitkledde ble buet av banen.</p>
      <h3>Ett tap på ti kamper</h3>
      <p>I den andre omgangen gjorde likevel Norge jobben som trengtes, med minst mulig margin.</p>
      <p>Sørloths mål ble tungen på vektskålen, selv om Joshua King også bommet på et straffespark.</p>
      <p>– Vi har mye mer å gå på og mye mer kvalitet i laget enn hva vi viser i dag, sa Sørloth til pressen etter kampen.</p>
      <p>Seieren over Malta betyr at Norge havner på tredjeplass med 17 poeng i sin EM-kvalifiseringsgruppe, fire poeng bak Sverige på annenplass.</p>
      <p>Norge har kun tapt en kamp i løpet av kvalifiseringens ti kamper, men har spilt for mange uavgjortkamper til å ta annenplassen som gir EM-plass. EM-sjansene lever likevel ennå, i form av Nations League-Playoff mot Serbia i mars.</p>
      <p>De kampene hadde landslagsledelsen allerede begynt å forberede spillerne på før mandagens kamp.</p>
      <p>– Vi kjenner til mange av spillerne (Serbia). De har mange gode enkeltspillere på laget. Vi vet det har vært litt opp og ned med dem, men vi skal ta dem skikkelig på alvor. Det blir en helt annen kamp enn de to vi har spilt nå, sa Sørloth.</p>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/8mVAbA/norske-psykologer-er-vanvittig-arrogante"/>
        <a href="https://www.bt.no/nyheter/lokalt/i/Xg3mgx/slik-skal-det-bli-i-haugeveien"/>
        <a href="https://www.bt.no/btmeninger/kommentar/i/jdxRVw/straamann-straamann-bukken-min"/>
        <a href="https://www.bt.no/btmeninger/debatt/i/b56lmq/bt-taler-klimafornekternes-sak"/>
        <a href="https://www.bt.no/innenriks/i/e8RAjQ/digitaliseringsministeren-ber-foreldre-holde-barna-unna-smarttelefoner"/>
        <a href="https://www.bt.no/nyheter/okonomi/i/2GgELq/burger-king-saksoekes-for-kjoettsmitte-til-vegetarburger"/>
      </related>
      <ol>
        <li>
          <a href="https://www.bt.no/tag/Norge">Norge</a>
        </li>
        <li>
          <a href="https://www.bt.no/tag/Alexander_S%C3%B8rloth">Alexander Sørloth</a>
        </li>
      </ol>
    </article>
  </body>
</html>