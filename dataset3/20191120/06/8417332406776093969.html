<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/ballsport/Landslagssjefen-ma-ut-for-a-bli-fresh-i-hodet-283016b.html"/>
    <meta property="og:site_name" content="adressa.no"/>
    <meta property="article:published_time" content="2019-11-20T06:00:00+00:00"/>
    <meta property="og:title" content="Landslagssjefen må ut for å bli «fresh» i hodet"/>
    <meta property="og:description" content="Christian Berge går til nabolandet for at hodet hans skal fungere best mulig under håndball-EM."/>
  </head>
  <body>
    <article>
      <h1>Landslagssjefen må ut for å bli «fresh» i hodet</h1>
      <address><time datetime="2019-11-20T06:00:00+00:00">20 Nov 2019, 06:00</time> by <a rel="author">Mette Bugge</a></address>
      <p>Christian Berge går til nabolandet for at hodet hans skal fungere best mulig under håndball-EM.</p>
      <aside><a href="https://www.adressa.no/100Sport/ballsport/javascript:void(0);">Del denne artikkelen på Facebook</a> <a href="https://www.adressa.no/100Sport/ballsport/javascript:void(0);">Del denne artikkelen på Twitter</a> <a href="https://www.adressa.no/100Sport/ballsport/javascript:void(0);">Del denne artikkelen på e-post</a></aside>
      <p>10. januar skal herrelandslaget spille første kamp i sin gruppe i Trondheim. Suksess i EM kan også gi OL-billett.</p>
      <p>Berges drøm er å ta laget til Tokyo, men først må Sander Sagosen &amp; co. prestere i mesterskapet som tre land deler på: Norge, Sverige og Østerrike.</p>
      <p>Siden trønderen ikke kan ha ansvaret for noe elitelag i Norge, savner han å ha matchtrening som sjef på sidelinjen. Siste gang var i juni.</p>
      <p>– Jeg må komme i kampmodus, sier Berge, som har valgt å dra til Sverige denne uken. Der har han fått innpass i IFK Skövde. Laget trenes av norske Jonas Wille, Årets trener i Sverige i 2018/19-sesongen. Da ble det tredjeplass i grunnserien og semifinale i sluttspillet.</p>
      <p>Wille sa umiddelbart ja til selskap av treneren som fikk Norge til VM-sølv tidligere i år.</p>
      <p>– Christian er med på to treninger før vi skal spille mot Redbergslid på torsdag, sier Wille, som var glad for å få en slik forespørsel.</p>
      <p>Berge gjorde noe lignende i Elverum tidligere, men det ble møtt med kritikk av de andre toppklubbene. Derfor var det lettere å søke over grensen.</p>
      <p>– Jeg må ut for å komme på hugget, sier Berge.</p>
      <figure>
        <img src="https://vertical.snd.no/images/86145877-0780-4a72-a78d-18273e82d691?fit=crop&amp;q=80&amp;w=680"/>
        <figcaption>Oi. Mye skjer på banen. Christian Berge må følge med.   Foto: LUDVIG THUNMAN / BILDBYRÅN</figcaption>
      </figure>
      <h3>Som om han skulle ledet laget</h3>
      <p>Siden har han forberedt seg til det som venter i EM ved å se aktuelle spillere i aksjon. Men det er noe helt annet å bidra i forbindelse med en viktig kamp.</p>
      <p>– Det er lettere å gjøre det i utlandet, komme hit og bli helt fresh til mesterskapet, sier Wille.</p>
      <p>Han opplyser at Berge i forkant av torsdagens kamp har sett video av motstanderen. Dermed har han forutsetninger for å sette seg inn i det strategiske.</p>
      <p>– Meningen er at han skal forberede seg som om han skulle lede kampen fra benken.</p>
      <p>– Jeg kommer til å sitte like bak, opplyser Berge, som ser frem til oppgaven.</p>
      <p>Han er godt i gang med å diskutere med Wille og videreutvikle ideer som han har.</p>
      <p>Både på treningene før kamp, deretter planlegging og etterarbeid, er Berge med på.</p>
      <p>– Det er en vinn-vinn-situasjon. Selv om han tok initiativet, blir han en god sparringpartner for meg.</p>
      <figure>
        <img src="https://vertical.snd.no/images/7a3ed50d-c56e-466e-a69e-254a7b53bc03?fit=crop&amp;q=80&amp;w=680"/>
        <figcaption>Trener Jonas Wille har fått gjevt besøk i Skövde.  Foto: Ole Gunnar Onsøien / NTB scanpix</figcaption>
      </figure>
      <h3>Han har fått innsikt i spilleplanen</h3>
      <p>Wille, opprinnelig fra Halden, har vært sportssjef ved Norges Toppidrettsgymnas (NTG) og i trenerapparatet til Norges U21-landslag. Han er inne i sin andre sesong i Skövde.</p>
      <p>Laget har to nordmenn på banen: Håvard Åsheim i mål, trønder som blant annet har vært i Haslum. Tanangermannen Kristian Stranden, som spilte i Halden og ble kåret til venstre bakspiller på <a href="https://www.handball.no/nyheter/2019/06/arets-spiller/">Årets lag siste sesong</a>, ble hentet av Wille. Sistnevnte var tidligere trener i Halden, før han dro til Danmark og HC Midtjylland. Da den klubben gikk konkurs, gikk veien videre til Sverige.</p>
      <p>– Når denne sesongen er over, skal jeg tilbake til Danmark. Da til Mors/Thy, opplyser 43-åringen.</p>
      <p>Haldenseren har signert en treårskontrakt. Han har vært trener for flere kvinnelag i Norge, men også sportssjef ved Norges Toppidrettsgymnas og i trenerapparatet til Norges U21-landslag.</p>
      <p>Sist sesong ledet han svenske Skövde til en overraskende tredjeplass i grunnspillet og en semifinale i det svenske sluttspillet.</p>
      <p>Berge fortsetter med Norges herrelandslag. Han savner likevel den jevnlige kamptreningen han fikk da han hadde ansvaret for Elverum i mange år.</p>
    </article>
  </body>
</html>