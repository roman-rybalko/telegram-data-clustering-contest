<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459472/%E0%A6%B8%E0%A6%82%E0%A6%B8%E0%A6%A6-%E0%A6%9A%E0%A6%B2%E0%A6%AC%E0%A7%87-%E0%A7%A7%E0%A7%AA-%E0%A6%A8%E0%A6%AC%E0%A7%87%E0%A6%AE%E0%A7%8D%E0%A6%AC%E0%A6%B0-%E0%A6%AA%E0%A6%B0%E0%A7%8D%E0%A6%AF%E0%A6%A8%E0%A7%8D%E0%A6%A4"/>
    <meta property="og:site_name" content="Daily Janakantha"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="সংসদ চলবে ১৪ নবেম্বর পর্যন্ত"/>
    <meta property="og:description" content="সংসদ রিপোর্টার ॥ চলতি একাদশ জাতীয় সংসদের সংসদের এমপি মইন উদ্দীন খান বাদল ও ঢাকার সাবেক মেয়র সাদেক হোসেন খোকার মৃত্যুতে শোক প্রস্তাবের মধ্য দিয়ে শুরু হয়েছে একাদশ জাতীয় সংসদের পঞ্চম অধিবেশন। আগামী ১৪ নবেম্বর পর্যন্ত এ অধিবেশন চলবে। স্পীকার ড. শিরীন শারমিন চৌধুরীর সভাপতিত্বে ..."/>
  </head>
  <body>
    <article>
      <h1>সংসদ চলবে ১৪ নবেম্বর পর্যন্ত</h1>
      <address>
        <time datetime="2019-11-08T00:00:00+00:00">08 Nov 2019</time>
      </address>
      <p>সংসদ রিপোর্টার ॥ চলতি একাদশ জাতীয় সংসদের সংসদের এমপি মইন উদ্দীন খান বাদল ও ঢাকার সাবেক মেয়র সাদেক হোসেন খোকার মৃত্যুতে শোক প্রস্তাবের মধ্য দিয়ে শুরু হয়েছে একাদশ জাতীয় সংসদের পঞ্চম অধিবেশন। আগামী ১৪ নবেম্বর পর্যন্ত এ অধিবেশন চলবে।</p>
      <p>স্পীকার ড. শিরীন শারমিন চৌধুরীর সভাপতিত্বে বৃহস্পতিবার বিকেল সোয়া চারটায় সংসদ অধিবেশন শুরু হয়। এ সময় প্রধানমন্ত্রী শেখ হাসিনা, বিরোধী দলের নেতা রওশন এরশাদসহ সরকার ও বিরোধী দল এবং বিএনপিসহ অন্য দলের নেতারা উপস্থিত ছিলেন। অধিবেশনের শুরুতেই স্পীকার ও ডেপুটি স্পীকারের অনুপস্থিতিতে সংসদ পরিচালনার জন্য পাঁচ সদস্যের সভাপতিম-লীর সদস্য মনোনয়ন দেয়া হয়। এ তালিকায় রয়েছেন আ স ম ফিরোজ, কাজী মোতাহার হোসেন, জিল্লুল হাকিম, কাজী ফিরোজ রশীদ ও সেলিমা আহমাদ।</p>
      <p>এরপরই সংসদে শোক প্রস্তাব উত্থাপন করেন স্পীকার। মইন উদ্দীন খান বাদল ছাড়াও শোক প্রস্তাবের তালিকায় আরও ছিলেন সাবেক উপমন্ত্রী হুমায়ুন কবীর, সাবেক এমপি কফিল সোনার, সংসদ সচিবালয়ের সিনিয়র সিকিউরিটি এসিস্ট্যান্ট নুর ভানুসহ অনেকে। শোক প্রস্তাবে জাতীয় সমাজতান্ত্রিক দলের কার্যকরী সভাপতি মইন উদ্দীন খান বাদলের ওপর প্রধানমন্ত্রী শেখ হাসিনা ও বিরোধী দলীয় নেতা বেগম রওশন এরশাদসহ সব দলের এমপিরা আলোচনায় অংশ নেন। পরে তার সম্মানে এক মিনিট নীরবতা পালন করে শোক প্রস্তাব পাস করে অধিবেশন মুলতবি করা হয়।</p>
      <p>এদিকে অধিবেশন শুরুর আগে সংসদ সচিবালয়ের ক্যাবিনেট কক্ষে স্পীকারের সভাপতিত্বে কার্য উপদেষ্টা কমিটির বৈঠক অনুষ্ঠিত হয়। এতে আগামী ১৪ নবেম্বর পর্যন্ত অধিবেশনের মেয়াদ নির্ধারণ করা হয়। প্রতিদিন বিকেল সোয়া চারটায় অধিবেশন শুরু হবে। তবে স্পীকার চাইলে অধিবেশনের সময় বাড়াতে বা কমাতে পারেন।</p>
      <p>সংসদ সচিবালয় জানিয়েছে, কার্যোপদেষ্টা কমিটির বৈঠকে উপস্থিত ছিলেন প্রধানমন্ত্রী শেখ হাসিনা, বিরোধীদলীয় নেতা রওশন এরশাদ, আওয়ামী লীগের আমির হোসেন আমু, তোফায়েল আহমেদ, শেখ ফজলুল করিম সেলিম, ওবায়দুল কাদের, ওয়ার্কার্স পার্টির রাশেদ খান মেনন, জাসদের হাসানুল হক ইনু, ডেপুটি স্পীকার মোঃ ফজলে রাব্বী মিয়া, আইনমন্ত্রী আনিসুল হক, জাতীয় পার্টির চেয়ারম্যান গোলাম মোহাম্মদ কাদের, ব্যারিস্টার আনিসুল ইসলাম মাহমুদ, চীফ হুইপ নূর-ই-আলম চৌধুরী এবং আবদুস সাত্তার ভুঞা।</p>
      <p>বৈঠকে জানানো হয়, পঞ্চম অধিবেশনে সংসদে উত্থাপনের জন্য একটি সরকারী বিলের নোটিস পাওয়া যায়। আগের অধিবেশনের অনিষ্পন্ন পাঁচটিসহ মোট ছয়টি সরকারী বিল রয়েছে। এর মধ্যে উত্থাপনের অপেক্ষায় একটি এবং কমিটিতে পরীক্ষাধীন পাঁচটি বিল রয়েছে। বেসরকারী সদস্যদের কাছ থেকে কোন বিলের নোটিস পাওয়া যায়নি। তবে আগের অনিষ্পন্ন দুটি বেসরকারী বিল রয়েছে।</p>
    </article>
  </body>
</html>