<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/mRxn5L/united-supporter-bjoerns-62-marerittdoegn-da-flyet-foerst-landet-va"/>
    <meta property="og:site_name" content="Bergens Tidende"/>
    <meta property="article:published_time" content="2019-11-08T14:30:32+00:00"/>
    <meta property="og:title" content="De norske United-supporternes marerittdøgn: Da flyet først landet, var det i feil by"/>
    <meta property="og:description" content="Det meste gikk galt for Bjørn Gjelseng og resten av den norske gjengen som skulle se Ole Gunnar Solskjærs mannskap i Europa League torsdag."/>
  </head>
  <body>
    <article>
      <h1>De norske United-supporternes marerittdøgn: Da flyet først landet, var det i feil by</h1>
      <h2>Det meste gikk galt for Bjørn Gjelseng og resten av den norske gjengen som skulle se Ole Gunnar Solskjærs mannskap i Europa League torsdag.</h2>
      <address><time datetime="2019-11-08T14:30:32+00:00">08 Nov 2019, 14:30</time> by <a rel="author">Henrik Gill</a></address>
      <p>Klokken 10.55 torsdag skulle et SAS-fly lette fra Gardermoen i retning Manchester. Om bord på flyet var det flere titalls håpefulle mennesker som skulle se kampen mellom Manchester United og Partizan Beograd.</p>
      <p>Kampen på Old Trafford hadde avspark klokken 21.00 norsk tid. Et sprudlende United-lag vant hele 3–0, men Bjørn Gjelseng og resten av passasjerene fikk aldri sett kampen.</p>
      <p>En mekanisk feil med flyet, samt en nødssituasjon på Manchester Airport førte nemlig til at passasjerene landet i Manchester omtrent ti timer forsinket.</p>
      <p>– Vi skulle egentlig lande klokken 12.00 lokal tid i Manchester, men vi landet ironisk nok i det kampen akkurat var ferdigspilt. Det var fullstendig kaos og en tragedie, sier Bjørn Gjelseng på telefon fra Manchester.</p>
      <p>Gjelseng har vært United-supporter i en lang årrekke, og reiste over til Manchester i håp om å se Ole Gunnar Solskjærs menn mot Partizan. Da vi snakket med ham dagen derpå er han på vei hjem til Bergen.</p>
      <p>– Det ble en kort tur, helt uten fotball. Det var veldig kjedelig i går, men nå klarer jeg å le av det, sier Gjelseng, og ler oppgitt.</p>
      <p>
        <a href="https://www.bt.no/sport/i/VbXXLp/flytroebbel-for-united-supportere-paa-gardermoen-en-haug-med-rasende">Les også<br/>Flytrøbbel for United-supportere på Gardermoen: – En haug med rasende folk</a>
      </p>
      <figure>
        <img src="https://images.sacdn.no/v2/images/9211c979-e9da-489e-8d14-884613bf0947?fit=crop&amp;h=1266&amp;w=1900&amp;s=686787cc848b247837b4b7e4a527f5bce5a6d67e"/>
        <figcaption>Juan Mata (t.v.), Anthony Martial og Marcus Rashford jubler for 3–0-seier over Partizan. Kampen fikk aldri Bjørn Gjelseng og de andre passasjerene sett.<cite>Dave Thompson / AP</cite></figcaption>
      </figure>
      <h3>Ventet i sju timer på Gardermoen</h3>
      <p>Da passasjerene hadde boardet SAS-flyet like før klokken 11.00 på formiddagen måtte de vente i to og en halv time inne i flyet. Grunnen var at SAS hadde oppdaget en mekanisk feil med flyet. Ifølge Gjelseng måtte passasjerene så vente i fire timer på terminalen på Gardermoen, før de fikk en ny flytid 16.40.</p>
      <p>Da de skulle boarde på den nye flytiden, måtte passasjerene vente i 45 minutter inne i en buss på rullebanen, før de kom seg av gårde klokken 17.45, ifølge SAS.</p>
      <p>– Vi sto i bussen på grunn av manglende mannskap, og det er skremmende, sier Gjelseng.</p>
      <figure>
        <img src="https://images.sacdn.no/v2/images/58af464b-2c42-47a6-8cfe-7b972d91b62b?fit=crop&amp;h=768&amp;w=1024&amp;s=1d9b2e6be2cbcc5281638823cc694a69315da2ea"/>
        <figcaption>Bjørn Gjelseng og flere frustrerte United-supportere måtte vente i sju timer på Gardermoen. Fra venstre: Jan Freddy Olsen, Bjørn Gjelseng, Lars Morten Olsen, Thomas Jørgensen og Morten Engseth.<cite>Privat</cite></figcaption>
      </figure>
      <h3>Satte kurs mot Manchester – landet i feil by</h3>
      <p>Flyet hadde kurs mot Manchester, der beregnet flytid fra Oslo er 1 time og 40 minutter.</p>
      <p>Men like før flyet skulle lande på rullebanen i Manchester, fikk SAS beskjed om at flyplassen var stengt.</p>
      <p>– Rett før flyet skulle lande fikk vi beskjed om at flyplassen var stengt på grunn av en nødssituasjon. Flyet måtte derfor sirkulere i et ventemønster oppe i luften mens vi ventet på klarsignal til å lande. Det kom aldri, og derfor måtte flyet lande på flyplassen i Liverpool, opplyser Informasjonssjef i SAS, Knut Morten Johansen.</p>
      <ul>
        <li>
          <b>
            <i>Les hele Johansens forklaring på problemene lenger ned i saken.</i>
          </b>
        </li>
      </ul>
      <p>Flyet landet dermed klokken 20.30 norsk tid i nabobyen Liverpool, en halvtime før avspark på Old Trafford.</p>
      <p>– Da flyet først landet, var det i verdens verste by. Det var helt forferdelig, sier Gjelseng.</p>
      <p>
        <a href="https://www.bt.no/sport/i/kJxPL6/solskjaer-hyllet-angrepstrio-etter-europaligaavansement">Les også<br/>Solskjær hyllet angrepstrio etter europaligaavansement</a>
      </p>
      <h3>Piloten tilkalte politiet</h3>
      <p>Lars Morten Olsen, som var på samme reise som Gjelseng, forteller at enkelte supportere spurte flypersonellet om de kunne forlate flyet, i håp om å rekke kampen i Manchester. Det tar omtrent 45 minutter å kjøre fra flyplassen i Liverpool til Old Trafford.</p>
      <p>– Det var flere som ønsket det, men vi fikk ikke lov til å gå av flyet. Vi fikk ingen begrunnelse på hvorfor, forteller Olsen, som også er redaktør for medlemsbladet United-supporteren.</p>
      <figure>
        <img src="https://images.sacdn.no/v2/images/0e554586-3398-4960-86dc-eb14c03c3ace?fit=crop&amp;h=768&amp;w=1024&amp;s=216cb18960899ec57f83386efd763ebbd50c8850"/>
        <figcaption>Lars Morten Olsen og kompisgjengen rakk aldri kampen mot Partizan. Heldigvis for guttegjengen blir de værende i Manchester, ettersom de skal på Uniteds hjemmekamp mot Brighton på søndag. Her avbildet i gatene i Manchester. F.v.: Morten Engseth, Ray Kantla, Thomas Jørgensen, Jon Henriksen, Lars Morten Olsen, Tore Langeland og Lan Freddy Olsen.<cite>Privat</cite></figcaption>
      </figure>
      <p>Da flypersonalet informerte om at ingen kunne forlate flyet før avgang til Manchester, var det to politimenn til stede i fartøyet. Det var etter pilotens ønske, ifølge politiet i Merseyside.</p>
      <p>– Flyet fra Oslo ble midlertidig videresendt fra Manchester til Liverpool på grunn av en lukket rullebane i Manchester. Piloten etterspurte at politiet var til stede da han landet i Liverpool som en forholdsregel mens han forklarte til passasjerene at de ikke kunne forlate flyet i Liverpool, opplyser politiet i Merseyside på e-post.</p>
      <figure>
        <img src="https://images.sacdn.no/v2/images/f3b7a227-b7f7-425e-b6bd-691ae28679e6?fit=crop&amp;h=1425&amp;w=1900&amp;s=1965652cd40eb9488993caf0144ee3317d0b440c"/>
        <figcaption>Politiet kom inn på flyet mens det sto på flyplassen i Liverpool før avgang til Manchester torsdag kveld.<cite>Privat</cite></figcaption>
      </figure>
      <h3>– Vi ble holdt for narr</h3>
      <p>Flyet ble stående i 90 minutter på flyplassen i Liverpool, mens de ventet på klarsignal for å lande i Manchester. Da passasjerene landet i Manchester klokken 22.44 norsk tid, var kampen på Old Trafford allerede over.</p>
      <p>– Vi fikk dårlig informasjon hele veien. Det verste var at vi ble holdt for narr og fikk falske forhåpninger hele veien om at vi kom til å rekke kampen, helt til vi måtte lande i Liverpool, sier Gjelseng skuffet.</p>
      <p>
        <a href="https://www.bt.no/sport/i/qLxmdw/solskjaer-hyller-mctominay-han-har-vaert-fantastisk">Les også<br/>Solskjær hyller McTominay: – Han har vært fantastisk</a>
      </p>
      <h3>SAS beklager</h3>
      <p>Informasjonssjef Knut Morten Johansen beklager på det sterkeste alle problemene som oppsto for passasjerene.</p>
      <p>– Dette var dessverre to helt forskjellige hendelser, som ikke hadde noe med hverandre å gjøre. Først var det en mekanisk feil med flyet, der det var et teknisk problem med flymaskinen. Om vi hadde hatt kunnskap om hva feilen var, ville vi selvfølgelig kansellert flyvningen og flyttet passasjerene over i et annet fly. Men feilsøkingen tok utrolig lang tid, så det tok lang tid før vi fant ut hva som var galt, forklarer Johansen.</p>
      <figure>
        <img src="https://images.sacdn.no/v2/images/6639d605-7b1e-4ded-8529-68b3a1097285?fit=crop&amp;h=1266&amp;w=1900&amp;s=62b3c1c4a0f8564277c8a14ed77c2c9259aafd9f"/>
        <figcaption>Informasjonssjef Knut Morten Johansen i SAS beklager overfor passasjerene.<cite>Christine Schefte / Adresseavisen</cite></figcaption>
      </figure>
      <p>Johansen oppfordrer nå alle de reisende om å kontakte SAS direkte for å få kompensasjon for reisen.</p>
      <p>– Dette er en utrolig kjedelig sak, og vi beklager så mye. Dette skal de bli kompensert for. De vil bli kompensert med et beløp som dekker både reisen og kampbilletten, sier han.</p>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/P9Xev0/nei-til-sykkelveier"/>
        <a href="https://www.bt.no/btmeninger/debatt/i/6jedG3/hvorfor-sa-jeg-ikke-jeg-er-glad-i-deg-oftere"/>
        <a href="https://www.bt.no/sport/i/BRe21E/haugen-nekter-aa-friskmelde-brann-tross-foerste-seier-paa-to-maaneder"/>
        <a href="https://www.bt.no/nyheter/lokalt/i/BRe2Jw/politiet-etterlyser-tesla-foerer-etter-doedsulykken-i-flaam"/>
        <a href="https://www.bt.no/nyheter/lokalt/i/OpX1Rk/13-minutt-foer-det-smalt-forstod-ein-person-kva-som-var-paa-veg-mot-fre"/>
        <a href="https://www.bt.no/nyheter/direkte/i/BR649v/nyheter-direkte"/>
      </related>
      <ol>
        <li>
          <a href="https://www.bt.no/tag/Manchester_United">Manchester United</a>
        </li>
        <li>
          <a href="https://www.bt.no/tag/Europa_League">Europa League</a>
        </li>
        <li>
          <a href="https://www.bt.no/tag/Premier_League">Premier League</a>
        </li>
        <li>
          <a href="https://www.bt.no/tag/England">England</a>
        </li>
        <li>
          <a href="https://www.bt.no/tag/Scandinavian_Airlines_(SAS)">Scandinavian Airlines (SAS)</a>
        </li>
      </ol>
    </article>
  </body>
</html>