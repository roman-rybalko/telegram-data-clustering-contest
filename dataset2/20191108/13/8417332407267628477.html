<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/sjakk/Magnus-Carlsen-har-meldt-seg-ut-av-Norges-Sjakkforbund-282498b.html"/>
    <meta property="og:site_name" content="adressa.no"/>
    <meta property="article:published_time" content="2019-11-08T13:06:00+00:00"/>
    <meta property="og:title" content="Magnus Carlsen har meldt seg ut av Norges Sjakkforbund"/>
    <meta property="og:description" content="Magnus Carlsen ga allerede i sommer uttrykk for at han ønsket å melde seg ut. Sjakkpresident Morten L. Madsen sier at bruddet ikke nødvendigvis er for alltid."/>
  </head>
  <body>
    <article>
      <h1>Magnus Carlsen har meldt seg ut av Norges Sjakkforbund</h1>
      <address><time datetime="2019-11-08T13:06:00+00:00">08 Nov 2019, 13:06</time> by <a rel="author">Bernhard Veland,Bernt Harald Brennevann</a></address>
      <p>Magnus Carlsen ga allerede i sommer uttrykk for at han ønsket å melde seg ut. Sjakkpresident Morten L. Madsen sier at bruddet ikke nødvendigvis er for alltid.</p>
      <aside><a href="https://www.adressa.no/100Sport/sjakk/javascript:void(0);">Del denne artikkelen på Facebook</a> <a href="https://www.adressa.no/100Sport/sjakk/javascript:void(0);">Del denne artikkelen på Twitter</a> <a href="https://www.adressa.no/100Sport/sjakk/javascript:void(0);">Del denne artikkelen på e-post</a></aside>
      <p>I en pressemelding fredag opplyser Norges Sjakkforbund (NSF) at de 30. september mottok en melding fra Henrik Carlsen om at sønnen ønsket å melde seg ut av forbundet.</p>
      <p>Årsaken til utmeldelsen er uenighet i den mye omtalte Kindred-saken. Sjakkforbundet sa til slutt nei til en avtale med det utenlandske pengespillkonsernet Kindred.</p>
      <p>Carlsen var en sterk pådriver for at norsk sjakk skulle inngå et samarbeid som lå an til å være verdt 50 millioner kroner over fem år.</p>
      <figure>
        <img src="https://vertical.snd.no/images/68f4baa7-09b3-479d-ad11-e6b133c6f5c3?fit=crop&amp;q=80&amp;w=680"/>
        <figcaption>Magnus Carlsen under VM i fischersjakk nylig.  Foto: Berit Roald, NTB scanpix</figcaption>
      </figure>
      <h3>Nederlag</h3>
      <p>Saken vakte sterke reaksjoner både i og utenfor sjakkmiljøet, og den ble ekstra betent da Carlsen opprettet klubben Offerspill i forkant av NSFs kongress i juli.</p>
      <p>Et overveldende flertall vendte tommelen ned til avtalen. Det ble sett på som et sviende nederlag for Carlsen og hans støttespillere.</p>
      <p>Henrik Carlsen avviser at utmeldingen er et forsøk på å presse sjakkforbundet.</p>
      <p>– Magnus nevnte ingenting om utmeldelse til forbundet før etter kongressen (i motsetning til en del nei-folk som truet med både utmeldelse og å slutte å spille sjakk), og det er vel omtrent det motsatte av å presse forbundet.</p>
      <p>Carlsen sier at han ikke kjenner til at det å stå utenfor forbundet gir nye muligheter for sønnen.</p>
      <p>
        <i>– Hva skal til for at han melder seg inn igjen, hva må endre seg i forbundet?</i>
      </p>
      <p>– Det har han meg bekjent ikke vurdert i detalj og er uansett hypotetisk, svarer Henrik Carlsen.</p>
      <h3>Markeringsbehov</h3>
      <p>– Det Magnus signaliserte i sommer, var at han ønsket at NSF måtte satse mer på ungdom, og at det (Kindred-avtalen) var en måte å få det til på, sier Morten L. Madsen, president i sjakkforbundet.</p>
      <p>– Men senest på tirsdag denne uken stilte han opp for NSF. Han ønsker norsk sjakk alt det beste, og dette er mer et markeringsbehov etter sommerens debatt.</p>
      <figure>
        <img src="https://vertical.snd.no/images/5652d2ad-b5b9-4a27-95a0-bdeb97f1851a?fit=crop&amp;q=80&amp;w=680"/>
        <figcaption>Sjakkpresident Morten L. Madsen understreker at Magnus Carlsen vil det beste for norsk sjakk.  Foto: Fredrik Hagen, NTB scanpix</figcaption>
      </figure>
      <p>Sjakkpresidenten understreker at Carlsen fortsatt kan representere Norge i turneringer, spille for Offerspill og i OL.</p>
      <p>
        <i>– Er det noe han ikke kan være med på?</i>
      </p>
      <p>– Ikke som vi har funnet ut. Det dreier seg mer om en markering. Magnus kan og vil fremdeles representere Norge når han har anledning. Det er noe av det vi har sjekket ut for ham i samarbeid med Team Carlsen og Fide, understreker Madsen.</p>
      <p>Han forteller til <a href="https://www.vg.no/sport/i/EWX2QP/magnus-carlsen-faar-spesialtillatelse-av-sjakkforbundet?utm_source=vgfront&amp;utm_content=row-2">VG</a> at sentralstyret i NSF har lagt til rette for at Carlsen kan spille i Norge. Forbundets reglement forbyr i utgangspunktet utmeldte spillere å gjøre det, men det åpner samtidig opp for å gjøre unntak.</p>
      <p>Det er en slik dispensasjon fra bestemmelsen Carlsen har fått innvilget.</p>
      <figure>
        <iframe data-src="https://twitter.com/OfferspillSK/status/1192810881920450560?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sjakkjournalist Tarjei J. Svensen mener utmeldingen dreier seg om en symbolsak.</p>
      <p>– Det lå kanskje litt i kortene siden han hadde uttrykt så stor misnøye. Dette er først og fremst symbolsk, og det er ikke sikkert at det blir særlige konsekvenser på kort sikt uansett.</p>
      <h3>Ikke noe endelig brudd?</h3>
      <p>Ifølge pressemeldingen er det aktuelt for Carlsen å melde seg inn igjen på et senere tidspunkt.</p>
      <p>
        <i>– Hva skal til for at han melder seg inn i forbundet igjen?</i>
      </p>
      <p>– Det er vel at vi klarer å vise at vi jobber for norske sjakktalenter i større grad enn det vi har gjort, sier Madsen.</p>
      <p>– Jeg kan legge til at vi nylig har fått en million kroner fra Sparebankstiftelsen DNB til prosjektet «flere mot sjakktoppen» og to millioner til «Sjakk og samfunn».</p>
      <p>
        <i>
          <b>Under kan du lese hele pressemeldingen som Norges Sjakkforbund sendte ut fredag.</b>
        </i>
      </p>
      <p>«Magnus Carlsen har meldt seg ut av Norges Sjakkforbund Verdensmester Magnus Carlsen har meldt seg ut av Norges Sjakkforbund. NSF mottok for noen uker siden – 30.9.19 – en melding fra Henrik Carlsen med bl.a. følgende innhold:</p>
      <p>
        <i>«Som indikert allerede i sommer ønsker Magnus med dette å melde seg ut av Norges Sjakkforbund, og gjerne raskt som det er mulig. Han vil benytte anledningen til fortsatt å representere Norge som avklart med Fide og NSF på ettersommeren.»</i>
      </p>
      <p>Sentralstyret i NSF hadde et møte med Magnus Carlsen 11. juli 2019, noen dager etter Kongressen 7. juli. Allerede da signaliserte Carlsen at det var aktuelt å melde seg ut.</p>
      <p>Carlsen begrunner sin utmeldelse med at et stort flertall på årets NSF-Kongress hadde et annet syn enn han på den såkalte Kindred-saken, der Kongressen med et klart flertall stemte nei til å inngå en avtale med selskapet Kindred. Han finner det i den oppståtte situasjonen naturlig å melde seg ut. Han utelukker dog ikke at det kan være aktuelt å melde seg inn igjen i NSF på et senere tidspunkt.</p>
      <p>Henrik Carlsen meddeler at Magnus har satt pris på NSFs praktiske bistand ifbm utmeldelsesprosessen, bl.a. ifht å sikre at han fortsatt kan representere Norge i internasjonale mesterskap og turneringer.</p>
      <p>Magnus Carlsen er opptatt av å bidra til utvikling av sjakk-sporten i Norge, Magnus har nylig (5/11-19) stilt opp på et arrangement i NSF-regi for mulige samarbeidspartnere. Slike samarbeidsinitiativ kan være aktuelle også videre fremover.»</p>
    </article>
  </body>
</html>