<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/awexB2/konflikt-klinsj-absurd-situasjon-norge-kan-faa-en-turner-i-ol"/>
    <meta property="og:site_name" content="Bergens Tidende"/>
    <meta property="article:published_time" content="2019-11-10T20:35:26+00:00"/>
    <meta property="og:title" content="«Konflikt», «klinsj», «absurd situasjon»: Norge kan få en turner i OL som ikke vil trene med landslaget"/>
    <meta property="og:description" content="Norge har fått en mannlig turner som er kvalifisert til OL i Tokyo. Han vil ikke trene med landslaget. Situasjonen fremstår som fastlåst."/>
  </head>
  <body>
    <article>
      <h1>«Konflikt», «klinsj», «absurd situasjon»: Norge kan få en turner i OL som ikke vil trene med landslaget</h1>
      <h2>Norge har fått en mannlig turner som er kvalifisert til OL i Tokyo. Han vil ikke trene med landslaget. Situasjonen fremstår som fastlåst.</h2>
      <address><time datetime="2019-11-10T20:35:26+00:00">10 Nov 2019, 20:35</time> by <a rel="author">Mette Bugge</a></address>
      <p>I den store turnhallen på Norges idrettshøgskole, som ble innviet for snart to år siden, har landslagsgjengen på herresiden to treninger om dagen.</p>
      <p>Landslagstrener Gabriel Negru, sjef siden 2013, og assistent Flemming Solberg er veiledere.</p>
      <p>
        <b>Norges beste turner, Sofus Heggemsnes, skulle vært der, men han har valgt å avstå fra disse treningene i regi av Turnforbundet. Han droppet å signere landslagskontrakten og trener med klubben Oslo Turn på Hasle. 20-åringen vil heller trene i sitt eget miljø, med ukraineren Valentyn Skrypin som han har hatt som trener siden han var ti.</b>
      </p>
      <p>Derfor står heller ikke Heggemsnes oppført på Turnforbundets hjemmeside over de 13 aktive som forbundet følger opp.</p>
      <details>
        <summary>Fakta<br/>Stian Heggemsnes</summary>
        <p><b>Alder: </b>20 år</p>
        <p><b>Bosatt:</b> På St. Hanshaugen i Oslo.</p>
        <p><b>Klubb:</b> Oslo Turn</p>
        <p><b>Trener: </b>Foruten å trene selv, trener han yngre på Turnakademiet, type SFO.</p>
        <p><b>Bakgrunn: </b>Spilte fotball der han slo hjul på banen. Ble oppfordret til å starte med turn. Utmerket seg på nybegynnerpartiet.</p>
        <p><b>Kjent for:</b> Populær internasjonalt, et forbilde for mange, liker å danse og bukke etter konkurranser. Er ikke opptatt av poengsummer, dommerkarakterer og plasseringer.</p>
        <p><b>Meritter:</b> Regjerende norgesmester allround, fikk også kongepokalen i Stavanger. Vant i tillegg gull i apparatene frittstående, bøyle og svingstand, pluss laggull med klubben. Bronse fra World Challenger i hopp. Kvalifiserte seg i siste VM til OL i 2020.</p>
      </details>
      <h3>En trøblete sak</h3>
      <p>«Konflikt», «klinsj», «absurd situasjon», «helt jævlig».</p>
      <p>Det er ord som kommer fra sentrale kilder som Aftenposten har pratet med i striden mellom forbundet og klubben, som er Norges største turnforening.</p>
      <p>De fleste er redde for å si noe. Etter at Aftenposten snakket med trener Skrypin torsdag og fikk beskjed om å komme i hallen for å intervjue ham og turneren, fikk treneren beskjed om at han ikke kunne uttale seg.</p>
      <p>I en telefonsamtale med Aftenposten mente klubbens daglige leder Fredrik Schøyen at saken ikke skulle skrives om. Ved ankomst hallen var det to ansatte som passet på at Aftenposten ikke fikk adgang.</p>
      <p>Oslo Turns leder Anne-Mari Steinslands eneste reaksjon er «ingen kommentar».</p>
      <p>Sofus Heggemsnes selv var velvillig tidligere på dagen, men besvarte senere ikke våre henvendelser.</p>
      <h3>Kom til overflaten</h3>
      <p>Da turneren Magnus Dahl-Hansen, som nylig gikk ut i avisen iTromsø og fortalte at han hadde vært på landslaget i 12 år, men ikke fikk lov lenger fordi han hadde flyttet fra hovedstaden hjem til Tromsø, skrev Sofus Heggemsnes på sin Facebookside:</p>
      <p>
        <b>«Trist med behandlingen av Magnus Dahl Hansen. Jeg er heller ikke velkommen på landslaget lenger fordi jeg ønsker å trene med klubb hvor jeg trives godt, føler meg trygg og som utvikler meg som turner. Og den klubbtreningen har tross alt ført til en OL-plass.»</b>
      </p>
      <figure>
        <img src="https://images.sacdn.no/v2/images/9611abbe-0ff8-4326-b913-a5140216910c?fit=crop&amp;h=1334&amp;w=750&amp;s=23f15a33466c7bfda8deaa31e0a8d40159f17728"/>
        <figcaption>Sofus Heggemsnes var rask med å kommentere en artikkel fra iTromsø om en annen turner, som valgte å flytte hjem til Tromsø.<cite>Facebook</cite></figcaption>
      </figure>
      <p>Heggemsnes er ikke bare regjerende norgesmester, men også den som i VM i Stuttgart i høst klarte å få nok poeng og dermed kvalifisere seg til OL neste år. Det betyr at han kan bli tatt ut til OL i Tokyo, dersom Olympiatoppen, som siste instans, gjør det.</p>
      <p>Det gjelder også for Julie Erichsen fra Bergen, som er OL-kvalifisert og kan bli første kvinnelig turner som bli tatt ut til et OL siden 1992, da Anita Tomulevska representerte Norge.</p>
      <p>Stian Skjerahaug, som i siste OL i Rio ble første norske turner på 16 år i sommerlekene, har ikke gitt opp håpet om å få en ny OL-plass. Han trener daglig med landslaget på NIH, der han også går på skole. I EM i mai kan deltagerne kjempe om to ledige plasser.</p>
      <p>
        <a href="https://www.bt.no/sport/i/EWXBl2/ol-gull-teller-mer-enn-verdensrekord-for-warholm">Les også<br/>OL-gull teller mer enn verdensrekord for Warholm</a>
      </p>
      <h3>Dette er kjernen i konflikten</h3>
      <p>
        <b>Hva skyldes så konflikten som tærer både på forbund, klubb, trenere og aktive?</b>
      </p>
      <p>Regelen om at turnere som vil være på landslaget, må trene på landslagssenteret på Sognsvann, er kjernen i konflikten.</p>
      <p>– Utgangspunktet er at vi tror de beste utvikler seg enda mer ved å trene sammen, sier tidligere turner Flemming Solberg (46), som er assisterende landslagstrener. Han legger til:</p>
      <p>– Noen synes det er urettferdig.</p>
      <p>Tre aktive turnere fra Oslo Turn har valgt å bli lokalt, fordi de mener at de har det best i sin egen klubb. To klubbkamerater valgte landslagsmodellen.</p>
      <p>– Vi kan ikke tvinge noen, sier Solberg, som tidligere også var trener i Oslo Turn.</p>
      <details>
        <summary>Fakta<br/>Landslagsmodellen</summary>
        <p>Inntil utøvere på dette nivået er ferdig med videregående, kan de bo der de kommer fra.</p>
        <p>Forbundet ville i 2018 samle de beste i Oslo. Har to daglige treninger på Norges idrettshøgskole.</p>
        <p>Utøverne skriver kontrakt, som gir flere ressurser som mat og medisinsk oppfølging, men ikke lønn.</p>
        <p>Inntil i sommer var det anledning for dem som ikke hadde signert kontrakt, til å komme fire dager på landslagstreningen hver måned. Reisen måtte betales av egen lomme.</p>
        <p>Utøvere som takker nei til opplegget får ikke være med på landslagstreninger i utlandet. Landslaget drar til Barcelona i november.</p>
        <p>Mulighetene for å vise seg frem for landslagstrener blir da tre norgescuper og NM.</p>
      </details>
      <h3>Vil aller helst ha med de beste</h3>
      <p>Landslagstrener Gabriel Negru (45) mener norske turnere har hatt stor fremgang ved at det er et felles opplegg, og at de beste stimulerer hverandre.</p>
      <p>Rumeneren forteller at forbund og Olympiatoppen støtter opp om dette opplegget, men landslagssjefen selv respekterer det valget som Heggemsnes har tatt om å stå utenfor.</p>
      <p>Turn i Norge har utviklet seg mye de siste årene, fra en 44. plass som lag i verden, slik det var da Negru overtok, til en 22. plass de siste årene. Fortsatt vil turnerne videre.</p>
      <p>– Jeg håper uansett at det er mulig å legge en god plan for Sofus mot OL, sier Negru.</p>
      <p>
        <b>
          <i>– Men er det ikke litt merkelig at den beste ikke er med?</i>
        </b>
      </p>
      <p>– Vi vil aller helst ha de beste på ett sted, men det er veldig viktig at de vil det selv. De som sier nei får uansett mulighet til å kvalifisere seg til mesterskap.</p>
      <p>
        <a href="https://www.bt.no/sport/i/WbX3pG/ioc-presidenten-foreslaar-gentesting-av-utoevere-i-tokyo-ol">Les også<br/>IOC-presidenten foreslår gentesting av utøvere i Tokyo-OL</a>
      </p>
      <figure>
        <img src="https://images.sacdn.no/v2/images/d84825f4-5aaf-4e13-8345-17f77db86436?fit=crop&amp;h=1272&amp;w=1900&amp;s=a972cf3937e67398a3d8e9a2bb07fdf9cb600ca1"/>
        <figcaption>Stilig. Sofus Heggemsnes boltrer seg på VM-arenaen.<cite>Norges Gymnastikk og Turnforbund</cite></figcaption>
      </figure>
      <h3>Få ressurser og de må samles</h3>
      <p>Forbundets generalsekretær Øistein Leren forteller om en landslagsmodell der noe av poenget har vært å få mest mulig ut av ressursene, og bruke dem på dem som vil være med, istedenfor å spre dem utover.</p>
      <p>
        <b>Toppidrettsmodellen for menn tilbyr gode treningsfasiliteter, forbundet dekker mat og fysioterapi. Aktuelle turnere får tilbud om å være med.</b>
      </p>
      <p>– Hvis de takker nei og vil trene i egen klubb, står de per definisjon utenfor. Det respekterer vi. Hvis de vil være med, er de hjertelig velkomne.</p>
      <p>Leren sier at forbundet vil gjøre alt det de kan for at Sofus Heggemsnes skal komme seg til OL.</p>
      <p>– Vi må finne et treningsopplegg han er fornøyd med.</p>
      <figure>
        <img src="https://images.sacdn.no/v2/images/e913db8f-f67a-40eb-9db2-8fdfe42598fd?fit=crop&amp;h=1105&amp;w=1589&amp;s=217dbadb0af8bf014d1f77b243268c0eb5a7266e"/>
        <figcaption>Laget som deltok i VM. Her fra innmarsjen. Sofus Heggemsnes er nummer to fra venstre.<cite>Norges Gymnastikk og Turnforbund</cite></figcaption>
      </figure>
      <h3>Må få en avklaring</h3>
      <p>– Det er tragisk at det ikke er mulig å finne en løsning, sier den mangeårige turneren Espen Jansen (50), som i dag er trener på Jessheim og har fått med én turner sentralt. Jansen deltok selv i 18 VM og var på landslaget i 30 år.</p>
      <p>Veteranen håper at det skal gå an å finne et kompromiss, selv om løsningen ikke blir perfekt.</p>
      <p>
        <b>Landslagets Stian Skjerahaug (27) fra Stavanger skulle gjerne hatt med Sofus i gjengen. Miljøet blant utøverne, enten de er med sentralt eller står utenfor, er uansett godt.</b>
      </p>
      <p>Rent generelt tror Skjerahaug at det å stå utenfor landslagsmodellen gjør det litt vanskeligere.</p>
      <p>– Landslagssjefen ser oss hver dag. Målet med å starte en slik modell var jo for å samle oss. Hvis jeg ikke hadde hatt det senteret etter OL i Rio, hadde jeg kanskje sluttet.</p>
      <related>
        <h4>Mest lest akkurat nå</h4>
        <a href="https://www.bt.no/innenriks/i/zGzXrv/hver-femte-nordmann-tror-ikke-paa-menneskeskapte-klimaendringer"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/BReyL9/trond-fikk-under-to-kroner-for-en-hel-sau-vi-maa-flire-av-betalingen"/>
        <a href="https://www.bt.no/sport/i/AdBmyx/rbk-helten-tordnet-paa-direktesendt-tv-det-er-det-verste-som-kan-skj"/>
        <a href="https://www.bt.no/nyheter/lokalt/i/OpXJ3A/doed-mann-funnet-paa-stemmemyren"/>
        <a href="https://www.bt.no/kultur/i/K3XXrM/slik-skal-de-faa-bergens-foerste-michelin-stjerne"/>
      </related>
      <ol>
        <li>
          <a href="https://www.bt.no/tag/Turn">Turn</a>
        </li>
        <li>
          <a href="https://www.bt.no/tag/OL">OL</a>
        </li>
      </ol>
    </article>
  </body>
</html>